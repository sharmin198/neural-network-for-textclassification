দেশের স্বল্প পুঁজির ব্যবসায়ীদের মাধ্যমে ব্যাংকিং সুবিধা পৌঁছে দেওয়ার উদ্যোগ নিয়েছে মোবাইল অপারেটর রবি ও ব্যাংক এশিয়া। এ উদ্যোগের আওতায় কক্সবাজারের চকরিয়ায় একটি পাইলট প্রকল্প শুরু করবে তারা। পরবর্তীতে এ উদ্যোগ সারা দেশে ছড়িয়ে দেওয়া হবে।

এ উদ্যোগের ফলে সামাজিক নিরাপত্তা কর্মসূচির সুবিধাভোগী বিধবা, বয়স্ক, বিশেষভাবে সক্ষম ব্যক্তিরা ব্যাংক এশিয়ার মাধ্যমে নির্দিষ্ট রবি রিটেইল পয়েন্ট থেকে তাদের নির্ধারিত ভাতা তুলতে পারবেন। পাইলট প্রকল্প শেষে ব্যাংক এশিয়ার মাইক্রো-মার্চেন্ট স্কিমের আওতায় এর গ্রাহকেরা নির্দিষ্ট রবি রিটেইল পয়েন্ট থেকে তাদের ব্যাংকের হিসাব থেকে টাকা তোলার সুবিধা পাবেন। জুলাইয়ের মাঝামাঝি পাইলট প্রকল্পটি শুরু হবে।


রাজধানীর একটি হোটেলে রবির ব্যবস্থাপনা পরিচালক মাহতাব উদ্দিন আহমেদ ও ব্যাংক এশিয়ার ব্যবস্থাপনা পরিচালক মো. আরফান আলী কেক কেটে এই উদ্যোগটি উদ্‌যাপন করেন। এ সময় রবির চিফ ডিজিটাল সার্ভিসেস অফিসার শিহাব আহমেদ, ডিজিটাল সার্ভিসেসের এক্সিকিউটিভ ভাইস প্রেসিডেন্ট আহমেদ আরমান সিদ্দিকী, ডিজিটাল সার্ভিসেসের জেনারেল ম্যানেজার এএম সাখাওয়াত হোসেন এবং ডিজিটাল সার্ভিসেসের জেনারেল ম্যানেজার ওমর ফারুক ইবনে হাসান উপস্থিত ছিলেন। অনুষ্ঠানে আরও উপস্থিত ছিলেন ব্যাংক এশিয়ার হেড অব চ্যানেল ব্যাংকিং সরদার আখতার হামিদ।

আজিয়াটা গ্রুপ বারহাদের (মালয়েশিয়া) একটি কোম্পানি হচ্ছে রবি আজিয়াটা লিমিটেড (রবি)। এটি বাংলাদেশের দ্বিতীয় বৃহত্তম মোবাইল ফোন অপারেটর।