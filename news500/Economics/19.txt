বিদায়ী অর্থবছরে বার্ষিক উন্নয়ন কর্মসূচি (এডিপি) ৯৪ দশমিক ৩২ শতাংশ বাস্তবায়ন হয়েছে। তবে এটি মূল এডিপি নয়, সংশোধিত এডিপির বাস্তবায়ন হয়েছে। টাকার অঙ্কে বিদায়ী অর্থবছরে খরচ হয়েছে ১ লাখ ৬৬ হাজার ৫৯৩ কোটি টাকা।

আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী এম এ মান্নান এই তথ্য দেন। পরিকল্পনা কমিশনের এনইসি সম্মেলন কক্ষে একনেক সভা অনুষ্ঠিত হয়।

উল্লেখ্য, বিদায়ী অর্থবছরে সংশোধিত এডিপির আকার ছিল ১ লাখ ৭৬ হাজার ৬২০ কোটি টাকা।

পরিকল্পনামন্ত্রী এম এ মান্নান সাংবাদিকদের বলেন, আগের চেয়ে এডিপি বাস্তবায়ন ভালো হয়েছে। মাঠ পর্যায়ের সঙ্গে মন্ত্রণালয়ের যোগাযোগ বেড়েছে। আমি নিজে মাঝে মাঝে প্রকল্প পরিদর্শনে যাই। তিনি বলেন, এখন আর প্রকল্প পরিচালকদের ধাওয়া করা হয় না। কোনো সমস্যা থাকলে তাঁদের জানাতে বলি। অর্থ ছাড় সহজ হয়ে যাওয়ায় এডিপি বাস্তবায়ন আগের চেয়ে বেড়েছে বলে পরিকল্পনামন্ত্রী মনে করেন।

২০১৭-১৮ অর্থবছরে এডিপির ৯৪ দশমিক ১১ শতাংশ বাস্তবায়ন হয়েছিল। তখন অবশ্য ১ লাখ ৪৮ হাজার ৩০৬ কোটি টাকা খরচ করা সম্ভব হয়েছিল। আগের বারের চেয়ে বিদায়ী অর্থবছরে প্রায় ১৮ হাজার কোটি টাকা বেশি খরচ হয়েছে।