সদ্য বিদায়ী ২০১৮-১৯ অর্থবছরে ৩ হাজার ৪১৩ কোটি ডলারের তৈরি পোশাক রপ্তানি করেছে বাংলাদেশ। এই আয় আগের অর্থবছরের চেয়ে ১১ দশমিক ৪৯ শতাংশ বেশি। গত ২০১৭-১৮ অর্থবছরে পোশাক রপ্তানিতে আয় হয়েছিল ৩ হাজার ৬১ কোটি ডলার। 
পোশাক রপ্তানিতে ভালো প্রবৃদ্ধির ওপর ভর করে দেশের সামগ্রিক পণ্য রপ্তানি আয় ৪০ বিলিয়ন বা ৪ হাজার কোটি ডলারের মাইলফলক স্পর্শ করেছে। শেষ পর্যন্ত বিদায়ী অর্থবছরে রপ্তানি আয় ৪ হাজার ৫৩ কোটি ডলারে দাঁড়িয়েছে। এই আয় আগের অর্থবছরের চেয়ে ১০ দশমিক ৫৫ শতাংশ বেশি। গত ২০১৭-১৮ অর্থবছরে ৩ হাজার ৬৬৬ কোটি ডলারের রপ্তানি আয় হয়েছিল।

রপ্তানি উন্নয়ন ব্যুরো (ইপিবি) আজ সোমবার পণ্য রপ্তানি আয়ের এই হালনাগাদ তথ্য প্রকাশ করেছে। এতে দেখা গেছে, বিদায়ী অর্থবছরে রপ্তানি আয়ের লক্ষ্যমাত্রা ছিল ৩ হাজার ৯০০ কোটি ডলার। তবে তার চেয়ে ৩ দশমিক ৯৪ শতাংশ বেশি রপ্তানি আয় হয়েছে।


ইপিবির তথ্যানুযায়ী, বিদায়ী অর্থবছরে চামড়া ও চামড়াজাত পণ্য রপ্তানিতে ১০১ কোটি ডলার আয় হয়েছে। যদিও এ ক্ষেত্রে রপ্তানি কমেছে ৬ শতাংশের বেশি। কৃষি প্রক্রিয়াজাত পণ্যে ৯০ কোটি ৮৯ লাখ ডলারের রপ্তানি আয় হয়েছে। এই আয় ২০১৭-১৮ অর্থবছরের চেয়ে ৩৪ দশমিক ৯২ শতাংশ বেশি। এ ছাড়া পাট ও পাটপণ্য রপ্তানিতে ৮১ কোটি ডলার আয় হয়েছে, যা ২০১৭-১৮ অর্থবছরের চেয়ে ২০ দশমিক ৪১ শতাংশ কম।