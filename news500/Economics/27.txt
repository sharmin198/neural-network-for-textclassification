নতুন দুটি মডেলের মোটরসাইকেল বাজারে নিয়ে এল বাংলাদেশ হোন্ডা প্রাইভেট লিমিটেড (বিএইচএল)। সিবিআর ১৫০ আর ও সিবি শাইন এসপি ১২৫ মডেলের এই মোটরসাইকেল দুটি আগামীকাল থেকে হোন্ডার পরিবেশকদের কাছে পাওয়া যাবে। 

রাজধানীর একটি হোটেলে আজ রোববার এক অনুষ্ঠানে মডেল দুটির বাজারজাতকরণ উদ্বোধন করেন বিএইচএলের ব্যবস্থাপনা পরিচালক হিমিহিকো কাতসুকি, পরিচালক সইচি সাতো, জ্যেষ্ঠ ভাইস প্রেসিডেন্ট নরেষ কুমার রতন ও জাতীয় বিক্রয় ব্যবস্থাপক ওমর ইসলাম
এক বিজ্ঞপ্তিতে হোন্ডা জানিয়েছে, সিবিআর ১৫০ আর মডেলে রয়েছে এনেছে অ্যান্টি-লক ব্রেকিং সিস্টেম (এবিএস)। এতে নতুন জরুরি স্টপ সিগন্যাল, ইউলিটি স্পেস, অ্যাডজাস্টেবল ফ্রন্ট ও রিয়ার সাসপেনশন আর টিউবলেস টায়ার ইত্যাদি রয়েছে। জরুরি ব্রেকের সময় এর সামনে ও পেছনে স্বয়ংক্রিয়ভাবে নতুন ইমার্জেন্সি স্টপ সিগন্যাল জ্বলে উঠবে। চালকের প্রয়োজন অনুযায়ী সমন্বয় করেই তার স্বাচ্ছন্দ্য নিশ্চিত করবে নতুন অ্যাডজাস্টেবল ফ্রন্ট সাসপেনশন। অন্যদিকে পেছনের প্রো-লিংক সাসপেনশন চওড়া রাস্তা এবং যে কোনো গতিতেই দেবে স্থিতিশীলতা। নতুন মডেলটি হালকা, ফলে এর নিয়ন্ত্রণ সহজ হবে বলে দাবি করছে হোন্ডা।

নতুন সিবিআর ১৫০ আর দুটো রঙে পাওয়া যাবে। সিবিআর রেপসল মোটোজিপি এডিশনের খুচরা মূল্য ৪ লাখ ৮০ হাজার টাকা। আর ম্যাট ব্ল্যাকের (ডাবল ডিস্ক) দাম ৪ লাখ ৫০ হাজার টাকা। 
হোন্ডা জানিয়েছে, সিবি শাইন এসপি ১২৫ বাংলাদেশে তৈরি। এতে ফাইভ স্পিড গিয়ারবক্স রয়েছে। এর ইকো টেকনোলজি (এইচইটি) ইঞ্জিন দেবে সর্বোচ্চ পাওয়ার আর মাইলেজের ভারসাম্য। সিবি শাইন এসপির দাম ১ লাখ ২৬ হাজার ৯০০ টাকা।

হোন্ডা গত বছর আবদুল মোনেম ইকোনমিক জোনে একটি কারখানা করছে। বাংলাদেশ হোন্ডার ৩০ শতাংশ মালিকানা বাংলাদেশ স্টিল অ্যান্ড ইঞ্জিনিয়ারিং করপোরেশনের (বিএসইসি)। বাংলাদেশে উৎপাদিত মোটরসাইকেলগুলো তারা বেশ কম দামে বাজারে ছাড়তে পারছে।