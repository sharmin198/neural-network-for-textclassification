তথ্যপ্রযুক্তি ভিত্তিক উদ্যোক্তাদের প্রয়োজনীয় অর্থায়ন ও প্রশিক্ষণের ব্যবস্থা করবে রবি। 

আর-ভেঞ্চারস ২.০ নামের এক উদ্যোগের আওতায় উদ্যোক্তাদের জন্য এক প্রতিযোগিতার আয়োজন করা হবে। সেখানে বিজয়ী উদ্যোক্তা বা উদ্যোক্তা দলকে ৮৪ লাখ টাকা পর্যন্ত অর্থায়ন করা হবে রবির পক্ষ থেকে। 
আজ রোববার রবি রাজধানীর সোনারগাঁও হোটেলে এক সংবাদ সম্মেলনে এ উদ্যোগের কথা জানায় রবি। এতে বলা হয়, প্রতিযোগিতায় অংশগ্রহণের জন্য ব্যবসায়িক ধারণা জমা দেওয়ার শেষ তারিখ আগামী ২১ জুলাই।

সংবাদ সম্মেলনে রবির ব্যবস্থাপনা পরিচালক ও প্রধান নির্বাহী কর্মকর্তা (সিইও) মাহতাব উদ্দিন আহমেদ, রবির চিফ ডিজিটাল সার্ভিসেস অফিসার শিহাব আহমেদ, চিফ হিউম্যান রিসোর্সেস অফিসার মো. ফয়সাল ইমতিয়াজ খান, চিফ ফিন্যান্সিয়াল অফিসার রনি তোহমে, চিফ টেকনোলজি অফিসার মেধাত আল-হুসেইনি এবং চিফ কর্পোরেট অ্যান্ড রেগুলেটরি অফিসার সাহেদ আলম উপস্থিত ছিলেন।

অনুষ্ঠানে জানানো হয় ওয়েবসাইটটিতে গিয়ে কোন ব্যক্তি বা দল এই প্রতিযোগিতার জন্য তাদের ব্যবসায়িক ধারণা জমা দিতে পারবেন। সাইটটিতে প্রতিযোগিতার শর্তাবলী ও কার্যপ্রক্রিয়া এবং ব্যবসায়িক ধারণা জমা দেওয়ার বিস্তারিত তথ্য দেওয়া আছে।

জমা করা ধারণাগুলোর মধ্য থেকে রবির উচ্চপদস্থ কর্মকর্তাদের সামনে বিস্তারিত তুলে ধরার জন্য প্রাথমিকভাবে বাছাই করা হবে ১৫০টি ধারণা। এই ধাপ থেকে ৫০টি ধারণা বাছাই করে সংশ্লিষ্ট উদ্যোক্তাদের জন্য প্রশিক্ষণের আয়োজন করা হবে। এরপর ওই প্রতিযোগী অভিজ্ঞ বিচারকদের সামনে তাদের ধারণা উপস্থাপন করবেন। এরপর আরো যাচাই-বাছাইয়ের মাধ্যমে ১৫ থেকে ২০ জন প্রতিযোগীকে চূড়ান্ত পর্বের জন্য নির্বাচন করা হবে।