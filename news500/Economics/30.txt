ইন্টারনেট ব্যান্ডউইথ ৩০ ভাগ কমিয়ে দিতে সম্প্রতি আইআইজি অপারেটরদের নিয়ন্ত্রক সংস্থা বিটিআরসির নির্দেশনার প্রতিবাদ জানিয়েছে গ্রামীণফোন। আজ রোববার ঢাকায় আয়োজিত এক সংবাদ সম্মেলনে এই প্রতিবাদ জানায় গ্রামীণফোন।

সংবাদ সম্মেলনে বলা হয়, নির্দেশনা সরাসরি গ্রামীণফোনকে দেওয়া না হলেও বিটিআরসি সরাসরি বলছে অমীমাংসিত অডিট পাওনা আদায় না হওয়া পর্যন্ত ব্যান্ডইউথ সীমিত থাকবে। বিটিআরসির নির্দেশনাটি এমনভাবে করা হয়েছে যার ফলে নেটওয়ার্কের অধীনে থাকা গ্রাহকদের ওপর নেতিবাচক প্রভাব পড়বে যা মূলত গ্রামীণফোনের ওপর চাপ তৈরি করতেই দেওয়া হয়েছে। এ নির্দেশনার ফলে নেতিবাচক প্রভাব পড়বে স্থানীয় ব্যবসায়ী সম্প্রদায় এবং সংশ্লিষ্ট আইআইজি অপারেটরদের ওপর। কারণ নির্দেশনার ফলে রাজস্ব আয় কমার পাশাপাশি ব্যবসায়িক সুযোগ হারাবে প্রতিষ্ঠানগুলো।


সম্প্রতি প্রায় সাড়ে ১৩ হাজার কোটি টাকা পাওয়া আদায়ে বেসরকারি মোবাইল ফোন অপারেটর গ্রামীণফোন ও বরি’র ব্যান্ডউইথ কমানোর নির্দেশনা দেয় বিটিআরসি।

গ্রামীণফোনের দাবি অমীমাংসিত অডিট পাওনা আদায়ের জন্য চাপ তৈরি করতে নিয়ন্ত্রক সংস্থা কর্তৃক আইআইজি অপারেটরদের দেওয়া এমন নির্দেশনাকে অনাকাঙ্ক্ষিত। এমন পদক্ষেপ সম্পূর্ণ বেআইনি এবং এমন অযৌক্তিক সিদ্ধান্তের বিরুদ্ধে আদালতের শরণাপন্ন হবে তারা।

গ্রামীণফোনের সিইও মাইকেল ফোলি বলেন, এ নির্দেশনা বাংলাদেশের মানুষ এবং ব্যবসা প্রতিষ্ঠানগুলোর ওপর বাড়তি চাপ তৈরি করবে। আমরা বিটিআরসি’কে এ নির্দেশনা তুলে নেওয়ার অনুরোধ করছি এবং সেই সঙ্গে সালিস আইন, ২০০১-এর অধীনে অমীমাংসিত অডিট দাবির নিষ্পত্তিতে সহযোগিতার অনুরোধ করছি।