শেয়ারবাজারে তালিকাভুক্তির অপেক্ষায় থাকা কপারটেক ইন্ডাস্ট্রিজের আর্থিক প্রতিবেদনের নিরীক্ষক আহমেদ অ্যান্ড আকতার সব ধরনের নিরীক্ষা কার্যক্রম পরিচালনার ক্ষেত্রে নিষিদ্ধ হয়েছে। সনদধারী হিসাববিদদের সংগঠন দ্য ইনস্টিটিউট অব চার্টার্ড অ্যাকাউনট্যান্টস অব বাংলাদেশ (আইসিএবি) প্রতিষ্ঠানটির পেশাগত সনদ নবায়নের অনুমতি দেয়নি। এ কারণে সংস্থাটি এখন আর কোনো প্রতিষ্ঠানের নিরীক্ষা কাজে অংশ নিতে পারবে না। প্রতিষ্ঠানটির পেশাগত সনদের মেয়াদ গত ৩০ জুন শেষ হয়ে গেছে।

আইসিএবির জরুরি কাউন্সিল সভায় আজ বৃহস্পতিবার আহমেদ অ্যান্ড আকতারের পেশাগত সনদ নবায়ন না করার এ সিদ্ধান্ত নেওয়া হয়েছে।

জানা গেছে, শেয়ারবাজারে তালিকাভুক্তির অপেক্ষায় থাকা কপারটেক ইন্ডাস্ট্রিজের আর্থিক প্রতিবেদন যাচাইয়ের ক্ষেত্রে প্রতিষ্ঠানটি আইসিএবিকে অসহযোগিতা করে। বারবার চিঠি দেওয়ার পরও প্রতিষ্ঠানটি কপারটেক-সংক্রান্ত কোনো কাগজপত্র আইসিএবিকে দেয়নি। এ কারণে নিরীক্ষা প্রতিষ্ঠানের প্রাথমিক নিয়ন্ত্রক সংস্থা হিসেবে আইসিএবি প্রতিষ্ঠানটির বিরুদ্ধে শাস্তিমূলক ব্যবস্থা গ্রহণ করে।


কাউন্সিল সভা শেষে বৃহস্পতিবার সন্ধ্যায় এ সিদ্ধান্তের কথা জানিয়ে আইসিএবির সভাপতি এ এফ নেছারউদ্দিন বলেন, ‘কপারটেক ইন্ডাস্ট্রিজের আর্থিক বিবরণীর তথ্য যাচাই-বাছাইয়ে সরকার গঠিত ফাইন্যান্সিয়াল রিপোর্টিং কাউন্সিল (এফআরসি) আমাদের নির্দেশ দিয়েছিল। তারই পরিপ্রেক্ষিতে আমরা নিরীক্ষা প্রতিষ্ঠান আহমেদ অ্যান্ড আকতারের কাছ থেকে এ-সংক্রান্ত কাগজপত্র চেয়ে কয়েক দফায় চিঠি দিই। কিন্তু প্রতিষ্ঠানটি এ ক্ষেত্রে আমাদের সহযোগিতা করেনি। তাই প্রয়োজনীয় পদক্ষেপ শেষে কাউন্সিল সভায় প্রতিষ্ঠানটির পেশাগত সনদ নবায়ন না করার সর্বসম্মত সিদ্ধান্ত নেওয়া হয়েছে।’ তিনি আরও বলেন, আইসিএবির ইতিহাসে প্রথমবারের মতো এ ধরনের সিদ্ধান্ত নেওয়া হয়েছে।