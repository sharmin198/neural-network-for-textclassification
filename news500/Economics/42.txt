দেশের বাজারে সোনার দাম ভরিতে ২ হাজার ৪১ টাকা বাড়ছে। এতে ভালো মানের বা ২২ ক্যারেট সোনার ভরি দাম বেড়ে ৫২ হাজার ১৯৬ টাকায় দাঁড়াবে। নতুন দর কাল বৃহস্পতিবার থেকে সারা দেশে কার্যকর হবে। 

বাংলাদেশ জুয়েলার্স সমিতি আজ বুধবার বিকেলে এক সংবাদ বিজ্ঞপ্তিতে সোনার মূল্যবৃদ্ধির সিদ্ধান্ত জানায়। সর্বশেষ গত ১৮ জুন ভরিতে ১ হাজার ১৬৭ টাকা টাকা হ্রাস করেছিল জুয়েলার্স সমিতি।

দাম বাড়ায় প্রতি ভরি (১১ দশমিক ৬৬৪ গ্রাম) ২২ ক্যারেট সোনা ৫২ হাজার ১৯৬ টাকা, ২১ ক্যারেট ৪৯ হাজার ৮৬৪ টাকা এবং ১৮ ক্যারেট সোনা বিক্রি হবে ৪৪ হাজার ৮৪৮ টাকায়। সনাতন পদ্ধতির সোনার ভরি আগের মতোই থাকবে, অর্থাৎ ২৬ হাজার ৮২৭ টাকা। একইভাবে রুপার দামেও হেরফের হবে না। প্রতি ভরি রুপার দাম ৯৩৩ টাকা।


সারা দেশে আজ পর্যন্ত প্রতি ভরি ২২ ক্যারেট সোনা ৫০ হাজার ১৫৫ টাকা, ২১ ক্যারেট ৪৭ হাজার ৮২২ টাকা, ১৮ ক্যারেট ৪২ হাজার ৮০৬ টাকায় বিক্রি হয়েছে। কাল থেকে ২২, ২১ ও ১৮ ক্যারেট সোনার ভরিতে ২ হাজার ৪১ টাকা বাড়বে।

জুয়েলার্স সমিতি প্লাটিনাম বা হোয়াইট গোল্ডের মূল্যও ভরিতে ২ হাজার ৪১ টাকা বাড়ানোর সিদ্ধান্ত নিয়েছে। প্রতি ভরি প্লাটিনামের মূল্য হবে ৬৩ হাজার ৮৬০ টাকা। আজকে পর্যন্ত দাম ছিল ৬১ হাজার ৮১৯ টাকা ভরি।