১ জুলাই যাত্রা শুরু করেছে অনলাইনভিত্তিক বুকশপ বইমেলা ডট কম (Boimelaa.com)। সবচেয়ে কম খরচে সর্বোচ্চ গ্রাহক সেবার প্রতিশ্রুতি নিয়ে পথচলা শুরু করেছে বইভিত্তিক এই ই-কমার্স সাইটটি।

প্রতিষ্ঠানটির এক সংবাদ বিজ্ঞপ্তিতে বলা হয়েছে, এই অনলাইন বুকশপে দেশের সব প্রকাশনী ও লেখকের বই পাঠকেরা ঘরে বসেই অর্ডার করতে পারবেন ২৫ শতাংশ ছাড়ে। একই সঙ্গে পশ্চিমবঙ্গের বইও পাওয়া যাবে ‘সর্বনিম্ন’ কনভারশন রেটে। অর্ডার করার নির্ধারিত সময়ের মধ্যেই গ্রাহকের দোরগোড়ায় বই পৌঁছে দেওয়ার প্রতিশ্রুতি দিচ্ছে বইমেলা ডট কম। বইমেলা সারা বছর—গ্রাহকদের প্রতি এটিই বইমেলা ডট কমের প্রতিশ্রুতি। শুরুতে পুরো বাংলাদেশ ও পরীক্ষামূলকভাবে পশ্চিমবঙ্গে প্রতিষ্ঠানটির কার্যক্রম চলবে।


প্রতিষ্ঠানটির অন্যতম উদ্যোক্তা ও নির্বাহী কানিজ ফাতিমা বলছেন, বাংলাদেশে বইয়ের খুচরা বাজার বেশ ছোট, কিন্তু বড় করার যথেষ্ট সুযোগ রয়েছে। এ পরিস্থিতিতে অনলাইনভিত্তিক বুকশপ সময়ের দাবি। এখনকার এই ডিজিটাল যুগে বইও থাকবে পাঠকের হাতের নাগালেই।

সংবাদ বিজ্ঞপ্তিতে বলা হয়েছে, গত এক বছর ধরে এই ই-কমার্স সাইটটি নিয়ে কাজ চলেছে। প্রতিষ্ঠানটির অন্যতম প্রধান লক্ষ্য হবে, সারা দেশের পাশাপাশি দেশীয় বইকে পশ্চিমবঙ্গে পরিচিত ও সহজলভ্য করে তোলা।