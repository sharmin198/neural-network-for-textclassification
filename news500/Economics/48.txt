বেসরকারি এয়ারলাইনস ইউএস বাংলায় ভ্রমণে মূল ভাড়ার ওপর ১০ শতাংশ ছাড় পাবেন গ্রামীণফোনের স্টার গ্রাহকেরা। নিজেদের যৌথ প্রচারণার অংশ হিসেবে সম্প্রতি ইউএস-বাংলা ও গ্রামীণফোন এ চুক্তি করেছে। 

নিজ নিজ প্রতিষ্ঠানের পক্ষে চুক্তিতে সই করেন গ্রামীণফোনের স্ট্র্যাটেজি অ্যান্ড প্রাইসিংয়ের ডেপুটি ডিরেক্টর তালাল রেজা চৌধুরী ও ইউএস-বাংলার মার্কেটিং ও সেলস বিভাগের প্রধান মো. শফিকুল ইসলাম। 
এই চুক্তির আওতায় গ্রামীণফোনের স্টার গ্রাহকেরা বিজনেস ও ইকোনমি ক্লাসে ওয়ানওয়ে অথবা রিটার্ন দুই ক্ষেত্রেই মূল ভাড়ার ছাড় পাবেন। আগামী ৩১ ডিসেম্বর পর্যন্ত এ ছাড় উপভোগ করা যাবে। এই সুবিধাটি দেশের অভ্যন্তরীণ বিমানপথ (ঢাকা, চট্টগ্রাম, কক্সবাজার, সিলেট, যশোর, সৈয়দপুর, রাজশাহী ও বরিশাল) এবং ছয়টি আন্তর্জাতিক বিমানপথের (দোহা, গুয়াংজু, মাসকট, কুয়ালালামপুর, সিঙ্গাপুর এবং ব্যাংকক) জন্য প্রযোজ্য হবে। 
স্টার গ্রাহকেরা ইউএস বাংলা এয়ারলাইনের ২০টি সিটি সেলস অফিস থেকে এ অফার উপভোগ করতে পারবেন। গ্রাহকেরা বিস্তারিত তথ্য জানতে পারবেন ১৩৬০৫ অথবা ০১৭৭৭৭৭৭৮০০-৮০৬ নম্বরে কল করে।