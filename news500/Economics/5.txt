দেশের রপ্তানি প্রক্রিয়াকরণ অঞ্চলের (ইপিজেড) শিল্পকারখানাগুলোকে স্বল্পতম সময়ে সেবা দেবে সরকার। প্রধানমন্ত্রীর কার্যালয় গত সপ্তাহে ইপিজেডের কারখানার মালিকদের সেবা দিতে ওয়ান স্টপ সার্ভিস (বাংলাদেশ রপ্তানি প্রক্রিয়াকরণ এলাকা কর্তৃপক্ষ) বিধিমালা জারি করেছে। এতে দেখা যায়, ৩০টির মতো সরকারি দপ্তর ইপিজেডের কারখানাগুলোকে এক দরজায় সেবা বা ওয়ান স্টপ সার্ভিস দেবে।

বাংলাদেশ রপ্তানি প্রক্রিয়াকরণ এলাকা কর্তৃপক্ষের (বেপজা) আওতায় দেশে বর্তমানে আটটি ইপিজেড রয়েছে। এগুলো হচ্ছে ঢাকা, চট্টগ্রাম, আদমজী, কুমিল্লা, কর্ণফুলী, ঈশ্বরদী, মোংলা ও উত্তরা ইপিজেড। বাংলাদেশ অর্থনৈতিক সমীক্ষা ২০১৯ অনুযায়ী, ইপিজেডগুলোতে উৎপাদনে নিয়োজিত শিল্পপ্রতিষ্ঠান রয়েছে ৪৭০টি। এসব প্রতিষ্ঠানে ৫ লাখ ১৪ হাজার ২৬২ জনের কর্মসংস্থান হয়েছে। আরও ১০২টি শিল্পপ্রতিষ্ঠান বাস্তবায়নাধীন। ২০১৭-১৮ অর্থবছরে আট ইপিজেডের কারখানাগুলো প্রায় ৯৮ কোটি ডলারের পণ্য রপ্তানি করেছে। প্রতি ডলার ৮৫ টাকা হিসাবে এর পরিমাণ দাঁড়ায় প্রায় ৮ হাজার ৩০৩ কোটি টাকা।

ইপিজেডের চালু শিল্পপ্রতিষ্ঠানগুলোর মধ্যে পোশাক, বস্ত্র, নিট ও অ্যাকসেসরিজ কারখানার সংখ্যা ২৮২। আর জুতা ও চামড়াশিল্প রয়েছে ২৮টি। বাকিগুলো প্লাস্টিক, টেরিটাওয়েল, ইলেকট্রিক ও ইলেকট্রনিক, আসবাব, খেলনাসহ অন্যান্য পণ্য তৈরির কারখানা। অর্থনৈতিক সমীক্ষার তথ্য অনুযায়ী, দেশের ইপিজেডগুলোতে যুক্তরাষ্ট্র, চীন, কোরিয়া, জাপানসহ ৩৮ দেশের বিনিয়োগ রয়েছে।

নতুন বিধিমালায় ইপিজেডের কারখানাগুলোকে ২৩ ধরনের সেবা দেওয়ার কথা বলা হয়েছে এবং সরকারের কোন সংস্থা কত কর্মদিবসের মধ্যে এ সেবা দেবে, তা-ও বেঁধে দেওয়া হয়েছে। এ ছাড়া উদ্দেশ্য বাস্তবায়নে একটি কেন্দ্রীয় সেবা প্রদানকারী সংস্থা গঠন করার কথা বলা হয়েছে বিধিমালায়। সেবা দিতে বেপজা নিজস্ব পদ্ধতিতে ওয়েব পোর্টাল স্থাপন করতে পারবে এবং সেবা নিতে ইচ্ছুক আবেদনকারীদের পোর্টাল ব্যবহার করেই আবেদনপত্র দাখিল করতে হবে বলে উল্লেখ করা হয়েছে।

যোগাযোগ করা হলে বেপজার মহাব্যবস্থাপক (জনসংযোগ) নাজমা বিনতে আলমগীর প্রথম আলোকে বলেন, বিদ্যমান ব্যবস্থাতেও ইপিজেডের কারখানাগুলোকে দ্রুততম সময়ে সেবা দেওয়া হয়। তবে বিধিমালায় সরকারি দপ্তরগুলোকে সেবা দেওয়ার জন্য যে সময়সীমা বেঁধে দেওয়া হয়েছে, তা কার্যকর হলে সহজে ব্যবসা করার বৈশ্বিক সূচকে দেশের অবস্থান অনেক ধাপ এগিয়ে যাবে।

ভিসা ও নিবন্ধন

বিধিমালায় বলা হয়েছে, বিনিয়োগকারীদের অন অ্যারাইভাল ভিসা দিতে হবে তাৎক্ষণিক। এ সেবা দেবে ইমিগ্রেশন ও পাসপোর্ট অধিদপ্তর এবং ইমিগ্রেশন পুলিশ। অন অ্যারাইভাল ছাড়া সাধারণভাবে ভিসা দেওয়া ও ভিসার মেয়াদ বৃদ্ধিতে দূতাবাস ও পাসপোর্ট অধিদপ্তর সময় নিতে পারবে সর্বোচ্চ ৫ দিন।

আর স্বরাষ্ট্র মন্ত্রণালয়ের সুরক্ষা সেবা বিভাগ কাজের অনুমতির (ওয়ার্ক পারমিট) নিরাপত্তাসংক্রান্ত কাগজপত্র আবেদনকারীকে দেবে ২১ দিনের মএদিকে বিধিমালায় বলা হয়েছে, যৌথ মূলধনি কোম্পানি ও ফার্মসমূহের নিবন্ধকের কার্যালয় (আরজেএসসি) মোট ৭টি সেবা দেবে। এর মধ্যে নামের ছাড়পত্র দেবে ১ দিনের মধ্যে। দপ্তরটি ৩ দিনের মধ্যে দেবে সার্টিফিকেট অব ইনকরপোরেশন, শেয়ার পরিবর্তন, কোম্পানির নাম পরিবর্তন, সংঘ স্মারক ও সংঘবিধির সত্যায়ন ও অনুমোদিত মূলধন বৃদ্ধির সেবা। আরজেএসসি এ ছাড়া শেয়ারহোল্ডার ও পরিচালক পরিবর্তনের সেবা দেবে ৭ দিনের মধ্যে।

অন্যদিকে ইউনিয়ন পরিষদ, পৌরসভা বা সিটি করপোরেশন ট্রেড লাইসেন্স দেবে ১ দিনের মধ্যে। জাতীয় রাজস্ব বোর্ডও (এনবিআর) কর শনাক্তকরণ নম্বর সনদ ও ভ্যাট নিবন্ধন সনদ দেবে ১ দিনের মধ্যে।

পরিবেশগত ছাড়পত্র ও শুল্ক-কর সেবা

পরিবেশের দিক থেকে দেশে সবুজ, কমলা (ক), কমলা (খ), লাল—এই চার শ্রেণির শিল্পকারখানা রয়েছে। বিধিমালায় পরিবেশ অধিদপ্তরকে তাদের পরিবেশগত ছাড়পত্র দেওয়া ও তা নবায়ন করার সময় আলাদা করে দেওয়া হয়েছে। যেমন সবুজ ও কমলা (ক) শ্রেণির শিল্পকারখানাগুলোকে সেবা দিতে হবে ৭ দিনের মধ্যে। আর কমলা (খ) শ্রেণির কারখানাকে ২০ দিন এবং লাল শ্রেণির কারখানাকে ৩০ দিনের মধ্যে নতুন ছাড়পত্র ও নবায়নের সেবা দিতে হবে।

এদিকে শুল্ক ও করসংক্রান্ত সেবা রয়েছে ১৯টি, যা এনবিআর একাই দেবে। বিধিমালায় বলা হয়েছে, ৩০ দিনে ইপিজেডের শুল্কমুক্ত যন্ত্রপাতি আমদানির প্রজ্ঞাপন জারি; ১৫ দিনে বন্ড নিবন্ধন; ৭ দিনে নিরীক্ষা, সম্পত্তি বিক্রি বা মালিকানা পরিবর্তনের অনাপত্তিপত্র এবং বন্ধ শিল্পপ্রতিষ্ঠান নতুন মালিকানায় যাওয়ার অনাপত্তিপত্র; ৩ দিনে বন্ডে নতুন পণ্য, কাঁচামাল ও যন্ত্রপাতি সংযোজন এবং বিভিন্ন তথ্য সংশোধন; ১ দিনে আমদানি-রপ্তানিসংক্রান্ত কাস্টমসের অনুমতি দিতে হবে।

গ্যাস-বিদ্যুৎ ও ব্যাংকিং সেবা

শিল্পকারখানায় গ্যাস–সংযোগ দেওয়ার কথা বলা হয়েছে ৭ দিনের মধ্যে। আর এ দায়িত্ব পালন করবে জ্বালানি ও খনিজ সম্পদ বিভাগের আওতাধীন গ্যাস বিতরণ সংস্থাগুলো।

প্রধান বিদ্যুৎ পরিদর্শকের দপ্তর বিদ্যুৎ–সংযোগ বিষয়ে সেবা দেবে ৩টি। এর মধ্যে ১৪ দিনের মধ্যে দিতে হবে বৈদ্যুতিক সংযোগ অনুমোদন ও সংযোগ সনদ এবং বৈদ্যুতিক নিরাপত্তা সনদ। আর ৭ দিনের মধ্যে দিতে হবে বিদ্যুৎ পরিকল্পনা অনুমোদন বা অনাপত্তি সনদ।

বাংলাদেশ ব্যাংক ইপিজেডের শিল্পপ্রতিষ্ঠানগুলোকে অফ-শোর ব্যাংকিং লাইসেন্স ও বিদেশ থেকে বৈদেশিক মুদ্রায় মেয়াদি ঋণ নেওয়ার অনুমতি দেবে ১৫ দিনের মধ্যে। আর মুনাফা, লভ্যাংশ, সুদ ইত্যাদি বিদেশে পাঠানোর ক্ষেত্রে অনুমতি দিতে হবে ১০ দিনের মধ্যে।

মাদকদ্রব্য ও বিস্ফোরক লাইসেন্স

মাদকদ্রব্য নিয়ন্ত্রণ অধিদপ্তর লাইসেন্স দেবে ১৫ দিনের মধ্যে, আর তা নবায়ন করবে ৭ দিনের মধ্যে। আর বিস্ফোরক অধিদপ্তর লাইসেন্স দেওয়া ও নবায়ন—দুটিই করবে ২১ দিনে।

প্রধান বয়লার পরিদর্শকের কার্যালয় নিবন্ধন ও সনদ দেবে ১৫ দিনে, নবায়ন করবে ২১ দিনে এবং মালিকানার নাম-ঠিকানা পরিবর্তন করবে ১৪ দিনে। রপ্তানি উন্নয়ন ব্যুরো (ইপিবি) জিএসপি সনদের সুপারিশ করবে ১ দিনের মধ্যে। ৩ দিনে টেলিফোন সংযোগ স্থাপন করে দেবে বাংলাদেশ টেলিকমিউনিকেশনস কোম্পানি।

ফায়ার সার্ভিস ও সিভিল ডিফেন্স অধিদপ্তর অগ্নিনিরাপত্তা পরিকল্পনা অনুমোদন করবে ২১ দিনে। আর অগ্নিনিরাপত্তা লাইসেন্স অনুমোদন ও নবায়ন করবে ১০ দিনে।