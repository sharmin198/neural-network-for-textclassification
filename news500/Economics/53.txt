২০১৯-২০ অর্থবছরের জন্য শরীয়তপুর পৌরসভার বাজেট ঘোষণা করা হয়েছে। গতকাল রোববার বিকেলে পৌরসভা মিলনায়তনে বাজেট উপস্থাপন করেন পৌর মেয়র রফিকুল ইসলাম কোতোয়াল। রাজস্ব ও উন্নয়ন খাত মিলে ৮৯ কোটি ৬৩ লাখ ৬০ হাজার ৯১২ টাকার বাজেট ঘোষণা করা হয়।

বাজেট ঘোষণার সময় পৌর মেয়র জানান, শরীয়তপুর পৌরসভায় মিউনিসিপ্যাল গভর্ন্যান্স সার্ভিসেস প্রকল্পর আওতায় ৩০ কোটি টাকার উন্নয়নকাজ চলছে। এ ছাড়া নগর অবকাঠামো উন্নয়ন প্রকল্পের আওতায় সাড়ে সাত কোটি টাকার দরপত্র আহ্বান করা হয়েছে। আরও সাত কোটি টাকার দরপত্র প্রক্রিয়াধীন।আওয়ামী লীগ ২০২০ সালকে মুজিব বর্ষ ঘোষণা করেছে। মুজিব বর্ষ উপলক্ষে শরীয়তপুর পৌরসভা থেকে বিভিন্ন কর্মসূচিতে ১০ লাখ টাকা ব্যয় করা হবে। ২৫ লাখ টাকা ব্যয়ে বঙ্গবন্ধু শেখ মুজিবুর রহমান ও মুক্তিযুদ্ধের ওপর একটি ভাস্কর্য নির্মাণ করা হবে।

পরিচ্ছন্ন শহর গড়ার জন্য বাসাবাড়ি থেকে ময়লা-আবর্জনা সংগ্রহ, ডাম্পিং গ্রাউন্ড নির্মাণ, শহরে বিশুদ্ধ পানি সরবরাহের জন্য ওয়াটার ট্রিটমেন্ট প্রকল্প নির্মাণ, কবরস্থান নির্মাণ, শ্মশান নির্মাণ ও শিশুপার্ক নির্মাণের জন্য বাজেটে অর্থ বরাদ্দ রাখা হয়েছে।

এ সময় জনগণকে পৌরকর, ব্যবসা লাইসেন্স ফি, দোকানভাড়া, পানির বিল ও পৌরসভার যাবতীয় পাওনা পরিশোধ করার আহ্বান জানান পৌরমেয়র রফিকুল ইসলাম কোতোয়াল।