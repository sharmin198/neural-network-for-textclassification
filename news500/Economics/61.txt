আন্তর্জাতিক মুদ্রা তহবিল (আইএমএফ) বলছে, আর্থিক স্থিতিশীলতা রক্ষায় ও সংশ্লিষ্ট রাজস্ব খাতের ঝুঁকি মোকাবিলায় ব্যাংক খাতের খেলাপি ঋণ কমানো জরুরি হয়ে পড়েছে। এ জন্য ব্যাপক, বিশ্বাসযোগ্য ও নির্দিষ্ট সময়ের কর্মপরিকল্পনা নিতে হবে।

বাংলাদেশে দুই সপ্তাহের সফর শেষে আইএমএফ মিশনপ্রধান দায়সাকু কিহারা এক সংবাদ সম্মেলনে এ মত দেন। আগামী সেপ্টেম্বরে আইএমএফের পর্ষদে প্রতিনিধিদলটির প্রতিবেদন অনুমোদন হবে বলে জানানো হয়। বৃহস্পতিবার বাংলাদেশ ব্যাংকে এই সংবাদ সম্মেলন অনুষ্ঠিত হয়েছে।


সংবাদ সম্মেলনে জানানো হয়, বাংলাদেশের তিনটি খাতে সংস্কারকে প্রাধান্য দিয়েছে আইএমএফ। এর মধ্যে রয়েছে ব্যাংক খাতের ক্রমাগত দুর্বলতা কাটিয়ে ওঠা। সামাজিক চাহিদা, অবকাঠামো ও জলবায়ু পরিবর্তনে ঝুঁকিগ্রস্তদের জন্য বাজেটে বরাদ্দ রাখা। সুশাসনের মাধ্যমে ব্যবসায় পরিবেশ উন্নয়ন করে অর্থনীতির বৈচিত্র্যকরণ করা।

ব্যাংক খাত নিয়ে দায়সাকু কিহারা বলেন, ব্যাংক খাতের সম্পদের নিবিড় মূল্যায়ন করে মানদণ্ড শক্তিশালী করতে হবে। ঋণ পুনঃ তফসিল ও ঋণ পুনর্গঠনের ব্যবহার কম করতে হবে। রোহিঙ্গা সংকট নিয়ে তিনি বলেন, রোহিঙ্গা সংকটের কারণে বাজেটে কম চাপ পড়বে। এ জন্য দাতা সংস্থাগুলোর কাছে নিয়মিত আর্থিক সহায়তা খুবই জরুরি।

বাংলাদেশের অর্থনীতি নিয়ে দায়সাকু কিহারা বলেন, দারিদ্র্য কমিয়ে গতিশীল ও দ্রুত বর্ধনশীল অর্থনীতিতে সফল বাংলাদেশ। এটা ধরে রাখতে রপ্তানি পণ্যের বৈচিত্র্যকরণ করতে হবে। যাতে বৈশ্বিক চাহিদা মেটানো যায়। ব্যবসায় পরিবেশ উন্নতি ঘাটতে হবে ও কাঠামো শক্তিশালী করতে হবে। এতে দুর্নীতি সহনশীল মাত্রায় আসবে, যা উন্নয়ন অভীষ্ট লক্ষ্যমাত্রায় পৌঁছাতে সহায়ক হবে।