প্রায় ৩৫ বছর পর প্রজ্ঞাপনটি বাতিল করল জাতীয় রাজস্ব বোর্ড (এনবিআর)। ১৯৮৪ সালে কর মওকুফের একটি প্রজ্ঞাপন জারি করা হয়েছিল। ওই প্রজ্ঞাপনে রাজধানীর সোনারগাঁও হোটেল নির্মাণের সঙ্গে কর্মরত ছিলেন এমন বিদেশি নাগরিকদের আয় করমুক্ত ঘোষণা করা হয়েছিল। এরপর নতুন আয়কর অধ্যাদেশ করা হয়। কিন্তু সেই করমুক্ত রাখার ঘোষণার প্রজ্ঞাপনটি বাতিল করা হয়নি। গত ২৩ জুন ওই প্রজ্ঞাপনটি বাতিল করে আরেকটি পৃথক প্রজ্ঞাপন জারি করেছে জাতীয় রাজস্ব বোর্ড (এনবিআর)।

১৯৮৪ সালের ১২ ফেব্রুয়ারি তৎকালীন অভ্যন্তরীণ সম্পদ বিভাগের (আইআরডি) যুগ্ম সচিব মতিউর রহমান ওই প্রজ্ঞাপনটি জারি করেছিলেন। ১৯২২ সালের আয়কর আইনের ৬০ ধারার ২ উপধারা অনুযায়ী ওই সব বিদেশি প্রকৌশলীদের আয়ের ওপর কর মওকুফ করা হয়েছিল। ওই প্রজ্ঞাপনে বলা হয়েছিল, শুধু বিদেশি কর্মীদের বেতনভাতা সোনারগাঁও হোটেল কর্তৃপক্ষ যে টাকা দেবে, সেই টাকা করমুক্ত থাকবে। অন্য আয়ের কর কর্তৃপক্ষ দেবে না। কিন্তু এরপর ১৯৮৪ সালে তৎকালীন সামরিক সরকারের আমলে নতুন আয়কর অধ্যাদেশ জারি করা হয়। কিন্তু পরে সেই প্রজ্ঞাপনটি আর বাতিল করা হয়নি।

রাজধানীর কারওয়ান বাজারে আট একর জমির ওপর প্যান প্যাসিফিক সোনারগাঁও হোটেল অবস্থিত। বাংলাদেশ সরকারের মালিকানাধীন হোটেলস ইন্টারন্যাশনাল লিমিটেডের অঙ্গ প্রতিষ্ঠান এটি। তবে বহুজাতিক প্রতিষ্ঠান প্যান প্যাসিফিক হোটেলস অ্যান্ড রিসোর্টস এই প্রতিষ্ঠানটি পরিচালনা করে। জাপানের ওভারসিজ ইকোনমিক কো-অপারেশন ফান্ড ও বাংলাদেশ সরকারের যৌথ অর্থায়নে এই হোটেলটি নির্মাণ করা হয়েছিল।