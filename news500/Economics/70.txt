গুগল-ফেসবুকের মতো প্রতিষ্ঠানকে বাংলাদেশে মূল্য সংযোজন কর (মূসক/ভ্যাট) এজেন্ট নিয়োগ করতে হবে। এজেন্টের মাধ্যমে ভ্যাট নিবন্ধন নিয়ে তাদের ভ্যাট দিতে হবে।

জাতীয় রাজস্ব বোর্ড (এনবিআর) আজ বুধবার এক নির্দেশনায় এ কথা জানিয়েছে। সংস্থাটি বলেছে, আগামী ১ জুলাই থেকে দেশে ভ্যাট আইন কার্যকর হতে যাচ্ছে। এ আইনে অনাবাসিক ব্যক্তি কর্তৃক বেতার, টেলিভিশন ও ইলেকট্রনিক সেবা সরবরাহকারীদের ওপর ভ্যাট ও প্রযোজ্য ক্ষেত্রে সম্পূরক শুল্ক দিতে হবে।

নির্দেশনায় বলা হয়, ভ্যাট আইন অনুযায়ী প্রত্যেক অনাবাসিক ব্যক্তিকে ভ্যাট এজেন্ট নিয়োগ করতে হবে। তাই মূসক নিবন্ধন নেওয়ার জন্য লিখিতভাবে অনুরোধ করতে বলা হয়েছে।

ইলেকট্রনিক সেবাদাতা বলতে নির্দেশনায় ফেসবুক, গুগল, ইউটিউব, ভাইবার, মেসেঞ্জার, হোয়াটসঅ্যাপ ইত্যাদির মাধ্যমে দেওয়ার মেসেজ, ভয়েস, বিজ্ঞাপন ও অনুরূপ সেবাকে বোঝানো হয়েছে।