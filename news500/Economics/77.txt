ড্যাফোডিল ইন্টারন্যাশনাল ইউনিভার্সিটিতে (ডিআইইউ) ‘আন্তবিভাগ গণিত অলিম্পিয়াড’ প্রতিযোগিতা অনুষ্ঠিত হয়েছে। বিশ্ববিদ্যালয়ের ‘সাধারণ শিক্ষা উন্নয়ন’ বিভাগের আয়োজনে মঙ্গলবার (২৫ জুন) দিনব্যাপী এই প্রতিযোগীতা চলে। বিকেলে ২৫ বিজয়ী শিক্ষার্থীকে পুরস্কৃত করা হয়।

প্রতিযোগিতায় চ্যাম্পিয়ন হয়েছেন কম্পিউটার সায়েন্স অ্যান্ড ইঞ্জিনিয়ারিং বিভাগের শিক্ষার্থী তনিমা হোসেন। প্রথম রানার আপ ও দ্বিতীয় রানার আপ হয়েছেন একই বিভাগের স্বর্ণালি পাল চৈতি ও মো. সাজ্জাদ হোসেন।


বিশ্ববিদ্যালয়ের ধানমন্ডি ক্যাম্পাসের ৭১ মিলনায়তনে বিকেলে পুরস্কার বিতরণ হয়। এতে প্রধান অতিথি হিসেবে উপস্থিত ছিলেন বাংলাদেশ গণিত অলিম্পিয়াডের সাধারণ সম্পাদক মুনির হাসান।

প্রধান অতিথির বক্তব্যে মুনির হাসান বলেন, সারা পৃথিবীতেই এখন এক ধরনের পরিবর্তন চলছে। পৃথিবীর উন্নত দেশগুলো এখন ব্যাংকের চাকরিতে গণিতবিদ নিয়োগ দিচ্ছে। এখন পৃথিবীর সবচেয়ে দামি চাকরির নাম ডেটা অ্যানালিস্ট। আর যারা গণিতে ভালো তারাই ডেটা অ্যানালিস্ট হয়। সুতরাং গণিতের বিকল্প নেই।

ডিআইইউর ভারপ্রাপ্ত উপাচার্য এস এম মাহবুব উল হক মজুমদারের সভাপতিত্বে পুরস্কার বিতরণীতে আরও উপস্থিত ছিলেন, সাধারণ শিক্ষা উন্নয়ন বিভাগের প্রধান সৈয়দ মিজানুর রহমান, ডিআইইউ আন্তবিভাগ গণিত অলিম্পিয়াডের আহ্বায়ক ও সহযোগী অধ্যাপক বিমল চন্দ্র দাস, মো. জসীম উদ্দীন, জ্যেষ্ঠ প্রভাষক শাহরিয়ার খান, আরিফা আক্তার প্রমুখ।