নতুন মূল্য সংযোজন কর (মূসক) বা ভ্যাট আইনে আমদানি পর্যায়ে ৫ শতাংশ আগাম কর কেটে রাখার বাজেট প্রত্যাহারের দাবি জানিয়েছে বাংলাদেশ সিমেন্ট উৎপাদক সমিতি (বিসিএমএ)। এই সমিতি বলছে, সিমেন্ট শিল্পের কাঁচামাল পুরোপুরি আমদানি নির্ভর। তাই আমদানি পর্যায়ে ৫ শতাংশ আগাম কর রেয়াতের ব্যবস্থা না থাকলে উৎপাদন পরবর্তী বিক্রি পর্যায়ে কমপক্ষে ৫৫ শতাংশ হারে গ্রস মুনাফা এবং নিট মুনাফা ১৫ শতাংশ হারে করতে হবে। যা এই শিল্পে কোনোভাবেই সম্ভব নয়।

আজ সমিতির বাড্ডা কার্যালয়ে এক সংবাদ সম্মেলনে বাজেট প্রতিক্রিয়ায় আগাম কর প্রত্যাহারের দাবি জানানো হয়। এতে বক্তব্য দেন সমিতির সভাপতি আলমগীর কবির, সহসভাপতি শহীদ উল্লাহ প্রমুখ।


বিসিএমএ আরও বলছে, প্রস্তাবিত বাজেটে সিমেন্ট খাতের সব মৌলিক ও আনুষঙ্গিক কাঁচামালে আমদানি পর্যায়ে ৫ শতাংশ অগ্রিম কর বসানো হয়েছে। যা চূড়ান্ত দায় হিসেবে বিবেচনা করা হবে। এ ছাড়া স্থানীয় পর্যায়ে সিমেন্ট সরবরাহের ওপর ৩ শতাংশ উৎসে কর চূড়ান্ত হিসেবে বিবেচিত হয়। সব মিলিয়ে ৮ শতাংশ উৎসে কর বসবে, যা চূড়ান্ত দায় হিসেবে গণ্য হবে। এটি এই বৃহৎ শিল্পের জন্য ক্ষতির কারণ হয়ে দাঁড়াবে। আমদানি পর্যায়ে অগ্রিম কর প্রত্যাহারের পাশাপাশি সরবরাহ পর্যায়ে উৎসে কর সমন্বয়যোগ্য হিসেবে বিবেচনা করার সুপারিশ করেছে বিসিএমএ।

আলমগীর কবির বলেন, এসব খরচ বৃদ্ধির কারণে আবাসন ও নির্মাণ শিল্পে বিপর্যয় নেমে আসবে। আর সিমেন্ট শিল্পের ব্যবসায়িক ক্ষতি হবে এবং শিল্পটি রুগ্‌ণ হওয়ার উপক্রম হতে পারে।