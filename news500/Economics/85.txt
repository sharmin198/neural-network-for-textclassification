পুঁজিবাজারে নিবন্ধিত কোম্পানির মুনাফা থেকে রাখা সঞ্চিতি বা রিটেইনড আর্নিংসের ওপর করের বিষয়টি বিবেচনা করা হচ্ছে বলে জানিয়েছেন প্রধানমন্ত্রীর বেসরকারি শিল্প ও বিনিয়োগ উপদেষ্টা সালমান এফ রহমান। তিনি বলেছেন, বাজেট পাসের আগেই এ বিষয়ে কাজ হবে।

আজ সোমবার রাজধানীর সোনারগাঁও হোটেলে বিদেশি বিনিয়োগ নিয়ে এক প্রতিবেদন উপস্থাপন অনুষ্ঠানে সালমান এফ রহমান এসব কথা বলেন। তিনি বলেন, রিটেইনড আর্নিংসে রাখা হয় কর দেওয়ার পর আয় থেকে। এর ওপর আবার কর আরোপ হলে সেটা দুবার করারোপ হয়।


২০১৯-২০ অর্থবছরের বাজেট প্রস্তাবে অর্থমন্ত্রী আ হ ম মুস্তফা কামাল কোম্পানির রিটেইনড আর্নিংস পরিশোধিত মূলধনের ৫০ শতাংশের বেশি হলে সেটার ওপর ১৫ শতাংশ কর আরোপ করেন। এক পক্ষ মনে করে, শেয়ারধারীদের মুনাফার ভাগ বা লভ্যাংশ না দিয়ে এভাবে সঞ্চিতি রাখা ঠেকানো দরকার। আবার আরেক পক্ষের আশঙ্কা, এতে কোম্পানিগুলোর বিনিয়োগযোগ্য তহবিল কমে যাবে। বিদেশি কোম্পানিগুলোর কাছে যেহেতু রিটেইনড আর্নিংস বেশি, সেহেতু তারা সেটা লভ্যাংশ হিসেবে বিতরণ করে দিলে টাকা বিদেশে চলে যাবে।

সালমান এফ রহমান বলেন, রিটেইনড আর্নিংসের ওপরে কর পুরোনো আয়ের ওপর নতুন করে কর আরোপেরও সমান। তিনি বলেন, ‘আমরা বিষয়টি চিহ্নিত করেছি।’