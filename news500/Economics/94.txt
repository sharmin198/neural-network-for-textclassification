প্রস্তাবিত বাজেটে নিম্নমানের গুড়া দুধ আমদানিতে মাত্র ৫ শতাংশ শুল্ক বৃদ্ধি করায় সড়কে দুধ ঢেলে প্রতিবাদ জানিয়েছেন দুগ্ধ খামারিরা। তাঁদের দাবি, নিম্নমানের গুড়া দুধ আমদানি শুল্ক ৫০ শতাংশে উন্নীত করা হোক।

বাংলাদেশ ডেইরি ফার্মার্স অ্যাসোসিয়েশনের আয়োজনে রাজধানীর জাতীয় প্রেসক্লাবের সামনের সড়কে আজ শনিবার দুধ ঢেলে প্রতিবাদ জানান খামারিরা। তার আগে প্রেসক্লাবের জহুর ইসলাম চৌধুরী হলে আয়োজিত সংবাদ সম্মেলনে নিম্নমানের গুড়া দুধ আমদানি শুল্ক বাড়ানোর দাবি করেন তাঁরা।


সংবাদ সম্মেলনে লিখিত বক্তব্যে বাংলাদেশ ডেইরি ফার্মার্স অ্যাসোসিয়েশনের সভাপতি ইমরান হোসেন বলেন, আগামী অর্থবছরের বাজেটে আমরা নিম্নমানের ভর্তুকি পাওয়া গুড়া দুধের ওপর অ্যান্টি ডাম্পিং শুল্ক আরোপ ও আমদানি শুল্ক বাড়িয়ে ৫০ শতাংশ করার দাবি জানিয়েছিলাম। তবে শুল্ক ৫ শতাংশ বৃদ্ধি করে মাত্র ১০ শতাংশ করা হয়েছে, যা দুগ্ধ খামারিদের কোনো কাজেই আসবে না।

খামারিরা বলেন, গত সাত বছরে দুধের উৎপাদন তিনগুণ বেড়েছে। বর্তমানে চাহিদার ৭০ শতাংশ দুধ দেশেই উৎপাদিত হচ্ছে। তাই পর্যায়ক্রমে গুড়া দুধের আমদানি শুল্ক বাড়ানো হোক। না হলে দেশের দুগ্ধশিল্প ধ্বংস হয়ে যাবে।

সংবাদ সম্মেলনে আরও উপস্থিত দেন ডেইরি ফার্মার্স অ্যাসোসিয়েশনের জ্যেষ্ঠ সহসভাপতি রাকিবুর রহমান, সাধারণ সম্পাদক শাহ এমরান।