প্রথম আলোর সহযোগী সম্পাদক ও জনপ্রিয় সাহিত্যিক আনিসুল হক সামাজিক যোগাযোগমাধ্যম ফেসবুকে লিখেছেন, ‘প্রেরণার গান “মন প্রজাপতি” আমার কাছে এবারের ঈদ বোনাসের মতো!’ ধ্রুব মিউজিক স্টেশন ইউটিউব চ্যানেলে গতকাল বুধবার প্রকাশিত হয়েছে ‘মন প্রজাপতি’ শিরোনামে গানের ভিডিও। গানটি গেয়েছেন নবীন শিল্পী প্রেরণা। এটি তাঁর প্রথম গান। গানটির কথা লিখেছেন প্রেরণার বাবা জনপ্রিয় গীতিকার কবির বকুল, সুর করেছেন পুলক, সংগীত আয়োজন করেছেন আহমেদ হুমায়ুন। গানের ভিডিওতে প্রেরণার সঙ্গে মডেল হয়েছেন আসিফ ইমরান। এ উপলক্ষে গান প্রকাশ অনুষ্ঠানের আয়োজন করা হয় রাজধানীর এক রেস্তোরাঁয়। সেখানেই প্রথম আলোর সঙ্গে কথা হলো তাঁর।


প্রেরণা, আপনার প্রথম মৌলিক গান প্রকাশিত হলো। কেমন লাগছে? 
বুঝতে পারছি না। তবে গান ভালোবাসি আর ভালোবেসেই গানটি করেছি। সবার পছন্দ হলে আমার ভালো লাগা দ্বিগুণ হয়ে যাবে। 

মিউজিক ভিডিওতে দেখছি আপনি বেশ মজা করে গানটি গেয়েছেন।
এভাবে ক্যামেরার সামনে এসে গান করব, কখনো ভাবিনি। প্রথমে একটু নার্ভাস ছিলাম। জানি না কতটুকু কী করতে পেরেছি। তবে গানটি ভালো-মন্দ যা-ই হোক, পরে আরও ভালোর জন্য চেষ্টা করব।

এবারই প্রথম স্টুডিওতে মাইক্রোফোনের সামনে দাঁড়িয়েছেন?
ছোটবেলা থেকে গান গাইতে ভালোবাসি। মাঝে মাঝে ছোট বোন প্রতীক্ষা আর আমি মিলে কাভার গান করি। গান গাওয়ার অভ্যাস ছিল। তাই গানটি করতে গিয়ে স্টুডিওতে নার্ভাস হতে হয়নি। তা ছাড়া যাদের সঙ্গে গানটি করেছি, তাঁরা সবাই সম্পর্কে আমার চাচা। বাবাও সঙ্গে ছিলেন। ফলে গানটি গাওয়ার সময় তেমন বেগ পেতে হয়নি। কিন্তু ওই সময় একটু টেনশন হচ্ছিল, কারণ গানটি সবার পছন্দ হবে কি না, তা ভেবে।
আপনার গান প্রকাশ অনুষ্ঠানে অনেক তারকা শিল্পী এসেছেন।
এত বড় গুণী মানুষজন আমার গান প্রকাশ অনুষ্ঠানে আসবেন, ভাবতেই পারিনি। কারণ আমি তো এখনো গানের শিল্পী হিসেবে তৈরি হয়নি। ‘মন প্রজাপতি’ গানটি একেবারেই আমার সংগীতজীবনে প্রবেশের প্রথম ধাপ। সেই অনুষ্ঠানে এত গুণীজন আমাকে আশীর্বাদ করতে এসেছেন, তা আমার জন্য বিরাট পাওয়া। এত বড় আয়োজন, এত গুণীর সমাবেশ, সবাইকে আমার অন্তর থেকে ধন্যবাদ। সবার কাছে কৃতজ্ঞ।

এই গান দিয়ে আনুষ্ঠানিকভাবে আপনার যাত্রা শুরু হলো। আপনার বাবা নামী গীতিকার, মা দিনাত জাহান মুন্নী সংগীতশিল্পী। আপনার গানের পেছনে নিশ্চয়ই তাঁদের অবদান আছে?
বাবা-মা আমাকে খুবই সাহস জুগিয়েছেন। দেখা যায়, অনেক পরিবারে সন্তানের আগ্রহকে মূল্যায়ন করা হয় না। কিন্তু আমার মা-বাবা সব সময় বলেছেন, ‘তোমার যা ভালো লাগে, সেটাই করবে।’ আমার গান গাওয়ার আগ্রহকে তাঁরা সমর্থন করেছেন। ভালো গান করতে যা যা দরকার, তাঁদের কাছ থেকে তা-ই পেয়েছি। আমি বাবাকে বলেছি, গিটার শিখব, পরদিনই বাবা গিটার কিনে দিয়েছেন। বলেছি পিয়ানো শিখব, বাবা পরদিনই পিয়ানোর শিক্ষকের কাছে নিয়ে গেছেন। অনেক সময় ছোট ছোট করে কাভার গান করেছি। বাবা শুনেই তা ফেসবুকে শেয়ার করেছেন। জন্মদিনে মা-বাবা আমাকে গিটার উপহার দিয়েছেন।

আপনাকে ইংলিশ গান কাভার করতে দেখা যায়?
ইংলিশ গান দিয়েই আমি শুরু করেছিলাম। যখন ক্লাস ফাইভে পড়ি, তখন গিটার শিখি। গিটার শেখার পর প্রথম একটি ইংলিশ গান কাভার করি। এরপর আরও অনেক ইংলিশ গান কাভার করে ফেসবুকে শেয়ার করেছি। আমার কাছে মনে হয়েছে, ফেসবুকে গানগুলো সবার ভালো লেগেছিল বলেই আজ বাংলা গান করার সুযোগ পেয়েছি। কারণ ইংলিশ গানগুলোর কাভার শোনার পর অনেকেই আমাকে বলেছেন, ‘তোমার গাওয়ার ভঙ্গি আর কণ্ঠ ভালো, এবার তুমি বাংলা গান করো।’ আজ গান করার পেছনে ওই সব ইংলিশ কাভার গানগুলো আমার অনুপ্রেরণা।
আপনি গিটার ভালো বাজান। একজন সংগীতশিল্পীর জন্য বাদ্যযন্ত্র শেখা গুরুত্বপূর্ণ? 
আমি যখন গিটার শিখি, তখন আমার গান গাওয়ার ইচ্ছা ছিল না। ভেবেছিলাম মিউজিশিয়ান হব। গিটার বাজাব, অল্প অল্প গান করব—এমন। হয়তো আমি একসময় পিয়ানো বাজাব। এমন সব চিন্তা ছিল। কিন্তু এখন দেখছি, গিটার আর পিয়ানো শিখতে গিয়ে গানের বিষয়টি চলে এসেছে। আমার মনে হয়, বাদ্যযন্ত্র জানা থাকলে শিল্পীর জন্য গান গাওয়া একটু সহজ হয়। 

ভবিষ্যতে গান নিয়ে কী ভাবছেন? 
গান করতে ভালোবাসি। কিন্তু গানকে ক্যারিয়ার হিসেবে নিতে চাই না। অন্য কিছু করব। তবে গান সব সময়ই সঙ্গে থাকবে। ভবিষ্যতে ভালো গানের সুযোগ আসলে করব, যে গান সবার ভালো লাগবে।