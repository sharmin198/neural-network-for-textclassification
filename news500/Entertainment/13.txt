ক্রিকেটবিষয়ক টিভি অনুষ্ঠান উপস্থাপনা করতে যুক্তরাজ্যে পৌঁছেছেন বাংলাদেশের মডেল ও উপস্থাপিকা জান্নাতুল পিয়া। বিমানবন্দরে গিয়ে দেখেন, একই বিমানে তাঁর সহযাত্রী হিসেবে থাকছেন নন্দিত অভিনেত্রী জয়া আহসান। একে তো বিশ্বকাপ উপলক্ষে বিদেশযাত্রা, তার ওপর এমন একজন শিল্পীকে সহযাত্রী হিসেবে পেয়ে উচ্ছ্বসিত পিয়া। দুবাই বিমানবন্দর থেকে প্রথম আলোর সঙ্গে আলাপে সেই উচ্ছ্বাসের কথা জানান তিনি।

পিয়া বলেন, ‘ভ্রমণের একপর্যায়ে একঘেয়ে লাগে। যাত্রাপথে জয়া আপুর মতো একজন অসাধারণ শিল্পী ও ভালো মনের মানুষকে পেয়ে সুন্দর সময় কেটেছে।’ জয়া আহসান যুক্তরাজ্যে যাচ্ছেন বিশেষ কাজে, সময় পেলে খেলাও দেখবেন তিনি। অন্যদিকে বিশ্বকাপ ক্রিকেট চলাকালীন বাংলাদেশের দর্শকদের জন্য খেলার নানা বিষয় নিয়ে পিয়া হাজির হবেন টিভি পর্দায়। খেলার মাঠ ও গ্যালারি থেকে কথা বলবেন তিনি।
র‌্যাম্প মডেল হিসেবে সুপরিচিত পিয়া। তিনি দেশের মাঠে খেলা চলাকালীন মাঠ বা ধারাবিবরণী কেন্দ্র থেকে খেলা নিয়ে আলোচনা অনুষ্ঠান উপস্থাপনা করেছেন। সেই কাজগুলোই এবার দেশের বাইরে থেকে করবেন তিনি। সেটিও বিশ্বকাপের মতো আসরে। এ প্রসঙ্গে তিনি বলেন, ‘আমি ভীষণ রোমাঞ্চিত। বাংলাদেশ প্রিমিয়াল লিগ (বিপিএল) উপস্থাপনার সময়ও বলেছিলাম, আমার পরবর্তী লক্ষ্য আন্তর্জাতিক অঙ্গনের অনুষ্ঠান উপস্থাপনা। ভাবিনি, এত তাড়াতাড়ি সুযোগ চলে আসবে। আমি আনন্দিত, উচ্ছ্বসিত।’

আন্তর্জাতিক অঙ্গনে পিয়ার পদচারণ পুরোনো ঘটনা। বিখ্যাত সাময়িকী ভোগ-এর ভারতীয় সংস্করণে নানা দেশের মডেলদের সঙ্গে একবার প্রচ্ছদকন্যা হয়েছিলেন বাংলাদেশের এই মডেল।