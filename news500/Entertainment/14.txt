টেলিভিশনের মতো ইউটিউবেরও কয়েক বছর ধরে ঈদ উত্সব শুরু হয়েছে। ঈদকে ধরে অনেক নাটক ও টেলিছবি নির্মাণ হচ্ছে ইউটিউবের জন্য। আস্তে আস্তে ডিজিটাল প্ল্যাটফর্মের সঙ্গেও পরিচিত হচ্ছে দর্শকেরা। আগ্রহও বাড়ছে এসব ডিজিটাল প্ল্যাটফর্মের ওয়েব সিরিজে। তাই আগামী ঈদকে ঘিরে ডিজিটাল প্ল্যাটফর্মের জন্য অনেক ওয়েব সিরিজ নির্মাণ হচ্ছে। বায়োস্কোপ, হইচই বাংলাদেশ, বঙ্গবিডি, সিনেস্পট, সিনেমাটিক ইত্যাদি ডিজিটাল প্ল্যাটফর্ম ঈদে ওয়েব ধারাবাহিক বা সিরিজ নিয়ে আসছে।

তবে এই সব ডিজিটাল প্ল্যাটফর্মে ভিডিও স্ট্রিমিং করে ওয়েব সিরিজ দেখতে হলে সাবস্ক্র্যাইব করে তা দেখতে হবে। এতে গ্রাহককে পয়সা গুনতে হবে। এ ছাড়া মোবাইল ফোন বা ট্যাবে সহজেই অ্যাপ ডাউনলোড করে ওয়েব সিরিজগুলো দেখা যাবে।
ঈদ উপলক্ষে প্রথমবারের মতো ‘হইচই বাংলাদেশ’ ডিজিটাল প্ল্যাটফর্মে প্রকাশিত হবে মানি হানি নামের ১২ পর্বের একটি ওয়েব সিরিজ। এটি যৌথভাবে পরিচালনা করেছেন তানিম নূর ও কৃষ্ণেন্দু চট্টোপাধ্যায়। ঈদের দিন ওয়েব সিরিজটি উঠবে। বাংলাদেশের একটি ব্যাংক ডাকাতির সত্য ঘটনাকে নাটকটির কাহিনি তৈরিতে কাজে লাগানো হয়েছে। এখানে অভিনয় করেছেন শ্যামল মওলা, মোস্তাফিজুর রহমান, লুত্ফর রহমান জর্জ, সুমন আনোয়ার, নিশাত প্রিয়ম।

হইচই বাংলাদেশ অংশের বিজনেস প্রধান সাকিব আর খান বলেন, ‘এবারই প্রথম আমরা ‘হইচই বাংলাদেশ’ থেকে এ ধরনের বাংলা ওয়েব সিরিজ প্রকাশ করতে যাচ্ছি। সময়টা ঈদের উত্সবে। ডিজিটাল প্ল্যাটফর্মের প্রতি দর্শকের আগ্রহ একটু একটু করে বাড়ছে। ঈদ উত্সবে সেই আগ্রহটা আরও বাড়তে পারে।’

এই কর্মকর্তা আরও বলেন, ‘বাংলাদেশে আস্তে আস্তে অনলাইন বাজার অনেক বড় হচ্ছে। একসময় ইউটিউবে নাটক–সিনেমা ছিল না। এখন বাড়ছে। যদিও ডিজিটাল প্ল্যাটফর্মে স্ট্রিমিং করে কনটেন্ট দেখতে পয়সা খরচ হচ্ছে, তারপরেও ভালো মানের কনটেন্ট এখানে থাকছে। তাই আশা করছি, ভবিষ্যতে ডিজিটাল প্ল্যাটফর্মের বড় বাজার হবে বাংলাদেশে।’

এদিকে ঈদের আগের দিন থেকে পর্যায়ক্রমে সিনেস্পট ডিজিটাল প্ল্যাটফর্মে ১২ পর্বের ওয়েব সিরিজ উঠবে। সৈকত নাসির পরিচালিত সিরিজটির নাম ট্র্যাপড। এখানে অভিনয় করেছেন আইরিন, রিও, এ কে আজাদসহ ইন্দোনেশিয়ার কয়েকজন অভিনয়শিল্পী। ইনোভেটিভ সলিউশনের প্ল্যাটফর্ম এটি। এর পরিচালক ইয়াসির আরাফাত বলেন, ‘ঈদে ডিজিটাল প্ল্যাটফর্মে এবারই প্রথম ওয়েব সিরিজ নিয়ে আসছি আমরা। যেহেতু ডিজিটাল প্ল্যাটফর্মের কনটেন্ট দেখতে পয়সা খরচ হয়, তাই টেলিভিশন ও ইউটিউবের চেয়ে এখানকার কনটেন্টগুলো বেশি বাজেটের, ভালো মানের তৈরি করতে হয়। ভালো জিনিসের প্রতি গ্রাহকদের আগ্রহও বেশি। ফলে আগামী দিনে ডিজিটাল প্ল্যাটফর্মের একটা বড় বাজার তৈরি বেশ সম্ভাবনা আছে।’

ঈদ উপলক্ষে অনন্য মামুন পরিচালিত ধোঁকা নামে ১২ পর্বের ওয়েব সিরিজ উঠবে আরেকটি প্ল্যাটফর্ম সিনেমাটিকে।

বঙ্গবিডির প্রযোজনায় নির্মিত ৭ পর্বের ওয়েব সিরিজ গন কেস উঠবে বায়োস্কোপে। অনম বিশ্বাস পরিচালিত এ সিরিজে অভিনয় করেছেন ইয়াশ রোহান ও সাফা কবির। এবারই প্রথম বঙ্গবিডির আয়োজনে ঈদের উত্সবে ডিজিটাল প্ল্যাটফর্মে ওয়েব সিরিজ প্রকাশ করা হচ্ছে। এ প্রসঙ্গে বঙ্গবিডির পরিচালক মুশফিকুর রহমান বলেন, ‘এখন তো ইউটিউবেও ঈদের আয়োজন থাকে। তাই ডিজিটাল প্ল্যাটফর্মের জন্য ঈদের সময় ওয়েব সিরিজ প্রকাশ করছি। ডিজিটাল প্ল্যাটফর্মের জন্য আমাদের প্রথম ওয়েব সিরিজ এটি। তাই একটি বড় উত্সবের মধ্য দিয়ে আমরা শুরু করতে যাচ্ছি।’

এই পরিচালক জানিয়েছেন ঈদের জন্য পাফ ড্যাডি নামে ১০ পর্বের আরেকটি ওয়েব সিরিজের শুটিং চলছে। মাসুদ হাসান উজ্জ্বল পরিচালিত এই সিরিজে অভিনয় করছেন আজাদ আবুল কালাম, সজল ও পরীমনি।