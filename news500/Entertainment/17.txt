আপনি কুসংস্কার নিয়ে কাজ করছেন। এসব ছোটদের মনে নেতিবাচক প্রভাব ফেলবে।’ একতা কাপুরকে প্রশ্ন করলেন সাংবাদিক। ছোট পর্দা আর বড় পর্দার সফল প্রযোজক একতা কাপুর বললেন, ‘বন্দুক কিন্তু তৈরি হয়েছে সুরক্ষার জন্য। কিন্তু কিছু মানুষ বন্দুককে খারাপ কাজে ব্যবহার করছে। তাহলে আপনি বন্দুককে খারাপ বলবেন? “গেম অব থ্রোনস”-এ তো অনেক কিছু দেখানো হচ্ছে। তখন তো কিছু বলেন না। কারও ব্যক্তিগত দায়িত্ব নেওয়া ছেড়ে দিয়েছি। এত কিছু ভাবলে তো কাজ করা যাবে না। পরিষ্কার ভাষায় বলছি, কোনো কুসংস্কার নয়, আমরা ঈশ্বরের ওপর সাধারণ মানুষের বিশ্বাস নিয়ে কাহিনি তৈরি করেছি।
কালারস টিভির জন্য একতা কাপুর তাঁর বালাজি টেলিফিল্মস থেকে তৈরি করেছিলেন আদিভৌতিক সিরিয়াল ‘কবচ...কালী শক্তিয়োঁ সে’। ২০১৬ সালের ১৬ জুন সিরিয়ালটির প্রচার শুরু হয়। এরপর প্রচারিত হয়েছে ৪৭ পর্ব। ‘কবচ’ সিরিজের দ্বিতীয় সিজন শুরু হলো গতকাল শনিবার। এবার সিরিয়ালের নাম ‘কবচ...মহা শিবরাত্রি’। দর্শকদের মতে, প্রথম সিজনে মা কালী ছিলেন রক্ষক, এবার রক্ষক শিব।
কিছু মানুষের বিশ্বাসকে মাথায় রেখে আদিভৌতিক সিরিয়াল তৈরি করেন একতা কাপুর। কিন্তু তিনি নিজে এ ধরনের গল্প পছন্দ করেন? একতা কাপুর বললেন, ‘আমি একদম দেখি না। ভৌতিক কোনো কিছুই আমার ভালো লাগে না। ভয় পাই। আমার খুব পছন্দ কমেডি।’
কবচ...মহা শিবরাত্রি’ সিরিয়ালে অভিনয় করছেন দীপিকা সিং। স্টার প্লাসে ২০১১ সালের ২৯ আগস্ট শুরু হয়েছিল হিন্দি সিরিয়াল ‘দিয়া অউর বাতি হাম’। এখানে প্রধান চরিত্র আইপিএস সন্ধ্যা কোঠারি চরিত্রে অভিনয় করেছিলেন তিনি। পাঁচ বছরে সিরিয়ালটির ১৪৮৭ পর্ব প্রচারিত হয়েছিল। দীপিকা সিং এরপর আরও অনেক সিরিয়ালে অভিনয় করেছেন, অংশ নিয়েছেন রিয়েলিটি শোতে। কিন্তু দর্শকের মনে তাঁর অভিনীত ‘আইপিএস সন্ধ্যা’ চরিত্রটি এখনো গেঁথে আছে। তাই তো একই নামে তিনি আরও দুটি সিরিয়ালে অভিনয় করেছেন। এই যেমন স্টার প্লাসের ‘তু সুরজ, ম্যায় সাঁঝ পিয়াসি’ আর কালারস টিভির ‘কবচ...মহা শিবরাত্রি’।

দীপিকা সিং বললেন, ‘দর্শক আমাকে এখনো সন্ধ্যা নামেই বেশি মনে রেখেছেন। টেলিভিশন জগতে বোধ হয় আমি প্রথম অভিনেত্রী, যার তিনটা সিরিয়ালের চরিত্রের একই নাম।’

পুরোপুরি আদিভৌতিক সিরিয়ালে অভিনয় করছেন। তার মানে এই ব্যাপারটা দীপিকা সিংয়ের খুব পছন্দ। বললেন, ‘আমি কিন্তু আদিভৌতিক কোনো কিছুই বিশ্বাস করি না। তবে এ ধরনের শো দেখতে ভালো লাগে। দর্শক পছন্দ করেন, তাই কাজ করছি। আমাদের ভারতীয় সংস্কৃতিতেই রয়েছে, ভগবান আর শয়তানের দ্বন্দ্বে শুভ শক্তির জয়ের কথা। মহামৃত্যুঞ্জয় মন্ত্রে অনেকেই বিশ্বাসী।’ সিরিয়ালে তিনি নায়কের রক্ষাকবচ হিসেবে কাজ করবেন।