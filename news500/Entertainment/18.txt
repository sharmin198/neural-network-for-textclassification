পৌষ, পয়লা বৈশাখ কিংবা ঈদে গ্রামগঞ্জের মেলাতে মোরগলড়াইয়ের আয়োজন করা হয়। পুরান ঢাকার ঐতিহ্যবাহী এই খেলা এবার দেখা যাবে টেলিছবিতে। ‘দোস্ত দুশমন’ নামের টেলিছবিটির জন্য লড়াইয়ে অংশ নেবে ২৮টি মোরগ।

সম্প্রতি লালবাগ, সূত্রাপুর, গেন্ডারিয়া ও বছিলার কয়েকটি জায়গায় ধারণ করা হয়েছে এই টেলিছবির দৃশ্য। ছবির জন্য একত্র করা হয়েছিল ৪০টি মোরগ। সেখান থেকে ২৮টি মোরগ অংশ নিয়েছে লড়াইয়ে।
পরিচালক শহীদুন্নবী বলেন, ‘মোহাম্মদপুরের বছিলায় বাংলাদেশ আসলি মোরগ অ্যাসোসিয়েশন আছে। সেখানে খেলার জন্য মোরগ পালন করা হয়। সেখান থেকেই এগুলোকে সংগ্রহ করে শুটিং করেছি। শুটিংয়ে মোরগলড়াইয়ের পেশাদার দুজন রেফারিও ছিলেন।’

টেলিছবিতে লড়াইয়ের মোরগগুলোর দলপ্রধান হিসেবে দেখা যাবে মিশু সাব্বির ও সজলকে। সজল জানান, শুটিং চলাকালীন কতবার যে মোরগের ঠোকর আর আঁচড় খেয়েছি, তার হিসাব নেই।’

টেলিছবিটি দেখা যাবে ঈদে এনটিভিতে।