বাংলাদেশ টেলিভিশনে এর আগেও একবার ম্যাগাজিন অনুষ্ঠান ‘আনন্দমেলা’ উপস্থাপনা করেন গায়িকা মেহরীন। সালটা ঠিকভাবে মনে করতে না পারলেও জানা গেল, ২০ বছরের কম হবে না। তখন শুধু উপস্থাপনা করলেও এবার একটি নতুন গানও গাইবেন তিনি। গতকাল বুধবার দুপুরে বিষয়টি নিশ্চিত করেছেন বাংলাদেশ টেলিভিশনের মহাপরিচালক হারুণ–অর–রশীদ।

‘আনন্দমেলা’ উপস্থাপনার সুযোগ পেয়ে গর্বিত মেহরীন। তিনি বলেন, ‘ম্যাগাজিন অনুষ্ঠানের মধ্যে আনন্দমেলা একটা ঐতিহ্য বহন করে। ছোটবেলা থেকেই দেখছি, এই অনুষ্ঠানের ব্যাপারে দর্শকের আগ্রহ। যখন শুধু বাংলাদেশ টেলিভিশন ছিল, তখনো এই অনুষ্ঠানের আবেদন যেমন ছিল, এখনো তা–ই আছে। এই অনুষ্ঠানের স্বতন্ত্র একটা ধারা আছে। সেভাবেই অনুষ্ঠানটি সাজানো হয়েছে। এবারও যখন আমাকে অনুষ্ঠান উপস্থাপনার ব্যাপারে প্রস্তাব দেওয়া হয়, সানন্দে রাজি হই। সত্যি আমি আপ্লুত।’
মেহরীন বলেন, ‘একটা সময় এই অনুষ্ঠান অধ্যাপক আবদুল্লাহ আবু সায়ীদ, আনিসুল হকরা করতেন, সেই অনুষ্ঠানের অংশ আমিও। এটা সত্যিই অনেক বেশি আনন্দের। আমি চেষ্টা করেছি, দর্শকেরা যাতে ভালো একটি অনুষ্ঠান উপহার পান, সেটা ধরে রাখতে।’

‘আনন্দমেলা’ অনুষ্ঠানে নতুন একটি গান শোনাবেন মেহরীন। ‘যাযাবর’ শিরোনোমের এই গানের কথা ও সুর জাহাঙ্গীর হায়দার দীপন, সংগীত পরিচালনা করেছেন ফুয়াদ ইবনে রাব্বি।

এদিকে বাংলাদেশ টেলিভিশনের মহাপরিচালক হারুণ-অর-রশীদ বলেন, ‘অনুষ্ঠানের এবারের ভাবনা সাংস্কৃতিক অঙ্গনের নারীদের এগিয়ে যাওয়া নিয়ে। সেই ভাবনা থেকে উপস্থাপক হিসেবে মেহ্রীনের অন্তর্ভুক্তি। অন্যান্য সেগমেন্টও আমরা সেভাবেই সাজিয়েছি।’

এবারের ‘আনন্দমেলা’য় গান পরিবেশন করেছেন রেজওয়ানা চৌধুরী বন্যা ও মমতাজ। থাকবে চিত্রনায়িকা মাহিয়া মাহির বিশেষ পরিবেশনা। অনুষ্ঠানটি প্রযোজনা করেছেন মাহফুজার রহমান ও মনিরুল হাসান।