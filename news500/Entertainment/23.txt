কসৌটি জিন্দেগি কে’ সিরিয়ালকে নতুন মোড়কে নতুনভাবে আনা নিয়ে সংশয় ছিল অনেক। কারণ, এর আগেও এই ডেইলি সোপ ২০০১ থেকে ২০০৮ সাল পর্যন্ত দর্শকদের স্টার প্লাসের পর্দায় বুঁদ করে রেখেছিল। এই আট বছরে এই হিন্দি সিরিয়ালটি টিভি শোর মোটামুটি সব কটি উল্লেখযোগ্য পুরস্কার অর্জন করেছে। আর যে জনপ্রিয়তা পেয়েছে, তা কোনো দাঁড়িপাল্লায় মাপা যাবে না।

যখন এই সিরিয়াল নতুন করে নির্মাণের ঘোষণা আসে, তখন তা দর্শক কীভাবে নেবেন, সেই প্রশ্ন বারবার ঘুরপাক খাচ্ছিল। কিন্তু ২০১৮ সালের ২৫ সেপ্টেম্বর নতুন করে এই সিরিয়াল প্রচার শুরু হওয়ার সাত মাসের মধ্যে এটি সব টিভি চ্যানেলের সব প্রোগ্রামের মধ্যে শীর্ষে উঠে এসেছে।
কসৌটি জিন্দেগি কে’ সিরিয়ালের এবারের সিজনের শুরুটা ভালো হয়নি। কিন্তু ‘মর্নিং শোজ দ্য ডে’ এই বাগধারাকে মিথ্যা প্রমাণ করে ধীরে ধীরে জনপ্রিয়তা বাড়িয়ে এখন শীর্ষে এই ডেইলি সোপ। গত সপ্তাহের রেটিং চার্ট এই টিভি সিরিয়ালকে সেই সুখবর দিল, যার স্বপ্নে বিভোর ছিল এর পুরো দল। এই সপ্তাহে প্রকাশিত সেই রেটিং চার্ট অনুসারে সব ভারতীয় টিভি চ্যানেলের সব প্রোগ্রামকে পেছনে ফেলে ১ নম্বর স্থানে রয়েছে সিরিয়ালটি।

এই সিরিয়ালের জনপ্রিয় ভিলেন কমলিকা চরিত্রে অভিনয় করেছেন জনপ্রিয় টিভি তারকা হিনা খান। ভারতের প্রথম টিভি তারকা হিসেবে ৭২তম কান চলচ্চিত্র উৎসবের রেড কার্পেটে হেঁটে এখন ইতালির মিলানে শুটিংয়ে ব্যস্ত এই তারকা। সেখান থেকেই ইনস্টাগ্রামে এই সুখবর শেয়ার করে পুরো দলকে অভিনন্দন জানান তিনি। হিনা খানকে ডাকছে বড় পর্দা। সেই ডাকে সাড়া দিয়ে তিনি আপাতত বিদায় জানিয়েছেন ছোট পর্দাকে।

শিগগিরই আগমন ঘটবে মিস্টার বাজাজের। আর এই চরিত্রে নাকি দেখা যাবে করণ সিং গ্রোভারকে। এর আগে করণ বড় পর্দার হাতছানি দেখে টিভি ছেড়েছিলেন।

এই চার্টে দ্বিতীয় ও তৃতীয় অবস্থানে রয়েছে যথাক্রমে জিটিভির ‘কুমকুম ভাগ্য’ এবং ‘কুন্দলী ভাগ্য’ নামের দুই জনপ্রিয় সিরিয়াল। এই দুই সিরিয়াল দুজনের সঙ্গে পাল্লা দিয়ে সমানে সমান প্রতিযোগিতা করছে। এই দুই সিরিয়ালেই মূল চরিত্র দুই জুটি। একদিকে স্মৃতি ঝা এও সাবির আলুওয়ালিয়া আর অন্যদিকে শ্রদ্ধা আর্য ও ধীরাজ ধুপার। এই দুই জুটি দেখাচ্ছেন, কেউ কারও থেকে কম যান না। দুই সিরিয়ালের এই দুই জুটিকে দর্শক পাল্লা দিয়ে দেখছেন। চতুর্থ অবস্থানে রয়েছে কালারস টিভির সুপার ন্যাচারাল সিরিয়াল ‘নাগিন থ্রি’। যদিও কান পাতলে এই সিরিয়াল নিয়ে চারদিকে অনেক সমালোচনা শোনা যায়। কিন্তু টিআরপি সেসবে গা না মেখে বলছে একেবারে ভিন্ন কথা। আর পঞ্চম অবস্থায় নেমে গেছে জনপ্রিয় কমেডি শো, সনি এন্টারটেইনমেন্টের ‘দ্য কপিল শর্মা শো’।