বাপ্পা মজুমদারের গাওয়া নজরুলসংগীত ‘মেঘের ডমরু ঘন বাজে’ গানের ভিডিওতে মডেল হলেন নাদিয়া। গত শনিবার সারা দিন ঢাকার সূত্রাপুরে গানটির শুটিংয়ে অংশ নেন তিনি।

চার বছর বয়স থেকে নাচের সঙ্গে যুক্ত নাদিয়া। ২০০০ সাল থেকে নাম লেখান অভিনয়ে। এই দীর্ঘ সময়ে অনেকবারই প্রস্তাব পেয়েছিলেন গানের ভিডিওতে অভিনয়েরও। কিন্তু কখনোই কাজ করা হয়নি। শনিবার সেই কাজও করা হলো তাঁর। কারণ হিসেবে নাদিয়া আহমেদ বলেন, ‘বাপ্পাদা (বাপ্পা মজুমদার) আমার অসম্ভব প্রিয় শিল্পীদের একজন। তিনি যখন গানটি শোনালেন, খুব ভালো লাগল। ভিডিওর ভাবনাটি শেয়ার করার পর পছন্দ হয়। এই গানের ভিডিওতে আমাকে আমারই সত্তার একজন হিসেবে উপস্থাপন করা হয়েছে। তাই আনন্দ নিয়ে কাজটি করেছি।’
নাদিয়া আরও বলেন, ‘আমি অভিনয় করলেও নৃত্যশিল্পী পরিচয়টা আমার স্বাচ্ছন্দ্যবোধের জায়গা। আমি সাধারণত যে ধরনের কাজ করতে পছন্দ করি, এই ভিডিও তেমনই। প্রিয় শিল্পীর সঙ্গে একটা কাজের অংশ হতে পারলাম।’

‘মেঘের ডমরু ঘন বাজে’ গানটির ভিডিও পরিচালনা করেছেন নিরব সিয়াম। জানা গেছে, ২৪ মে গানটি প্রকাশিত হবে।