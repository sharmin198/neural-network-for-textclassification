টেলিভিশন নাটকের বর্তমান অবস্থা নিয়ে হতাশ জনপ্রিয় অভিনেতা জাহিদ হাসান। তিনি বলেছেন, নাটকের বর্তমান অবস্থা হচ্ছে নিম্নমধ্যবিত্তের মতো, নুন আনতে পান্তা ফুরায়! অনেক কিছু চাইলেও বাজেটের কারণে করা যায় না।

গতকাল সোমবার বিকেলে ঢাকা ক্লাবের সিনহা লাউঞ্জে নাগরিক টেলিভিশন আয়োজিত এক অনুষ্ঠানে জাহিদ হাসান আরও বলেন, ‘আমাদের অনেক বাধা আছে। ভালো কাজ করতে চাইলেও হয়ে ওঠে না। এখন এমন অনেক ঘটনা হয়। অনেক পরিচালকের নাটকের কোনো ক্রিপ্ট থাকে না, আগে ডায়ালগ ঠিক থাকে না। পরিচালক বলেন, ভাই আমাদের তিন মিনিট দেন, পাঁচ মিনিট দেন। কিন্তু আমাকে কি ডায়ালগ ঠিক করা সম্ভব? আমাকে নির্দেশনা দিলে সেভাবে কাজ করব, সেই ডায়ালগ দেব। অনেক সময় দেখা যায়, ঠিকমতো সম্পাদনা হচ্ছে না, এডিটর নেই। এমনও দেখা যায়, মাঝপথে এসে চ্যানেল বলে, ভাই আপনারা বন্ধ করে দেন, ওপর থেকে প্রেশার আছে। এভাবে চলতে চলতে নাটকের অবস্থা খারাপ হয়ে যাচ্ছে।’ তিনি নাগরিক টিভির চেয়ারম্যান ও প্রয়াত মেয়র আনিসুল হকের স্মৃতিচারণ করেন এবং নাগরিক টিভির অনুষ্ঠানে প্রশংসা করেন।
অনুষ্ঠানটি আয়োজন করা হয়েছিল মূলত সংবাদমাধ্যমের কর্মীদের কাছে নাগরিক টিভির ঈদের অনুষ্ঠানের বিস্তারিত তুলে ধরার জন্য। জানা গেছে, এবার ঈদে নাগরিক টিভির দুটি ধারাবাহিক নাটকে দেখা যাবে জাহিদ হাসানকে। এর মধ্যে সাত দিন রাত ৮টা ৪০ মিনিটে ৭ পর্বের ধারাবাহিক ‘ডায়াবেটিস’ প্রচারিত হবে। এতে আরও অভিনয় করেছেন ভাবনা, শামীমা নাজনীন, মাহমুদুল ইসলাম, জামিল হোসেন, পাভেলসহ অনেকে। নাটকটি লিখেছেন ও পরিচালনা করেছেন আদিবাসী মিজান। এখানে দেখা যায় সন্তানপাগল মা প্রচার করলেন ছেলের ডায়াবেটিস রোগ হয়েছে। আর ডায়াবেটিস যে ধনী মানুষদের বেশি হয়, সেটি গুগল ঘেঁটে বের করে দেখায় ডিজিটাল ক্যানভাসার।

সাত দিন রাত ১০টা ২০ মিনিটে থাকছে মারুফ মিঠুর পরিচালনায় ৭ পর্বের ধারাবাহিক ‘নকল হইতে সাবধান’। ইউনিয়ন পরিষদ নির্বাচন সামনে রেখে হঠাৎ শহর থেকে গ্রামে ফিরে চেয়ারম্যান পদে প্রতিদ্বন্দ্বিতার ঘোষণা দিয়ে প্রস্তুতি নিতে শুরু করে অবসরপ্রাপ্ত সরকারি কর্মকর্তা আক্কাচ আলী। অনেক বছর আগে গ্রাম ছেড়ে পরিবার নিয়ে রাজধানীতে পাড়ি জমিয়েছিল আক্কাচ আলীর বাবা আজগর আলী। এত বছর পর এলাকায় এসে দুহাতে টাকা খরচ করে আলোচনার কেন্দ্রবিন্দুতে চলে আসে আক্কাচ আলী। নাটকে আক্কাচ চরিত্রে অভিনয় করেছেন জাহিদ হাসান। আরও আছেন সাদিয়া জাহান প্রভা, রিফাত জাহান, জামিল, শিরিন আলমসহ অনেকে।

সংবাদ সম্মেলনে শুভেচ্ছা বক্তব্য দেন নাগরিক টেলিভিশনের ব্যবস্থাপনা পরিচালক ও তৈরি পোশাকশিল্প মালিকদের সংগঠন বিজিএমইএর সভাপতি রুবানা হক। তিনি বলেন, ‘টেলিভিশন এখন এক ক্রান্তিকালের মধ্য দিয়ে যাচ্ছে। তারপরও আমরা চেষ্টা করছি ভালো অনুষ্ঠান উপহার দিতে। সবার চেষ্টায় নিশ্চয়ই টেলিভিশন ইন্ডাস্ট্রি ভালোর দিকে এগিয়ে যাবে।’

স্বাগত বক্তব্য দেন নাগরিক টিভির অনুষ্ঠান বিভাগের প্রধান কামরুজ্জামান বাবু। তিনি জানান, এবার ঈদে ১৫টি সিনেমা, ১৪টি একক নাটক, ৪টি ধারাবাহিক, ৭টি লাইভ কনসার্ট নিয়ে সাত দিনের অনুষ্ঠানমালা সাজিয়েছে নাগরিক টিভি। লাইভ কনসার্ট ঈদের দিন থেকে শুরু করে প্রতিদিন রাত ১১টায় প্রচারিত হবে। এতে প্রথম দিন থাকবে গানের দল ‘জলের গান’, দ্বিতীয় দিন আসিফ আকবর, তৃতীয় দিন ‘দলছুট’, চতুর্থ দিন মনির খান-রিজিয়া পারভীন, পঞ্চম দিন মাহতিম শাকিব ও ইমরান, ষষ্ঠদিন শাহনাজ বেলি এবং সপ্তম দিন লিজা।

কামরুজ্জামান বাবু জানান, ১৫টি সিনেমার মধ্যে আছে শাকিব খান অভিনীত ৯টি ছবি, মান্না অভিনীত ৪টি এবং সালমান শাহ অভিনীত ২টি।

গতকালের অনুষ্ঠানে আরও বক্তব্য দেন সংগীতশিল্পী ইমরান।