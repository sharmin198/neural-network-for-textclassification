নাটক, টেলিছবি, সিনেমার পর এবার নির্মাতা মাসুদ হাসান উজ্জ্বল ওয়েব সিরিজ নির্মাণে নামলেন। ‘পাফ ড্যাডি’ নামে একটি থ্রিলার সিরিজ বানাচ্ছেন তিনি বঙ্গ বিডির প্রযোজনায়। ১০ পর্বের এই ধারাবাহিকের নাম ভূমিকায় অভিনয় করবেন আজাদ আবুল কালাম। আর পরীমনিকে দেখা যাবে ‘টিনা’ নামের এক চিত্রনায়িকার চরিত্রে।

পাফ ড্যাডি ওয়েব সিরিজে আরও অভিনয় করেছেন ইন্তেখাব দিনার, বিজরী বরকতউল্লাহ, সজল, মৌটুসী বিশ্বাস, পীযুষ বন্দোপাধ্যায় প্রমুখ। কিছুদিন আগে প্রাথমিকভাবে এই সিরিজের শুটিংয়ে অংশ নিতে দেখা যায় বিজরী ও দিনারকে। ২৩ মে থেকে শুরু হবে পুরোদমে শুটিং। থ্রিলারধর্মী সিরিজটি নিয়ে কথা হয় এর নির্মাতা, চিত্রনাট্যকার ও শিল্পনির্দেশক উজ্জ্বলের সঙ্গে। তিনি বলেন, ‘এই প্রথম আমি আমার সুররিয়ালিস্টিক ধারা থেকে বেরিয়ে থ্রিলার নিয়ে কাজ করছি। ওয়েব সিরিজগুলোয় তো দর্শকদের ধরে রাখার জন্য সব সময় এক ধরনের কৌতূহলের মধ্যে রাখতে হয়। আমি চেষ্টা করব আমার নিজের ধারাকে বজায় রেখে গতিশীল একটি প্রযোজনা তৈরির।’
পাফ ড্যাডির গল্প শোনাতে গিয়ে মাসুদ হাসান উজ্জ্বল আমাদের জানান, এটি ক্ষমতার পালাবদলের গল্প। রাস্তার ভাসমান এক ব্যক্তির ক্ষমতাবান হয়ে ওঠার গল্প। প্রায় ছয় মাস সময় নিয়ে এই ওয়েব সিরিজের শুটিং প্রস্তুতি নেওয়া হয়েছে।

ওয়েব সিরিজটি নিয়ে উচ্ছ্বসিত পরীমনি। তিনি বলেন, ‘উনপঞ্চাশ বাতাস সিনেমার পোস্টার দেখে এই পরিচালক সম্পর্কে জানতে পারি। একটা অনুষ্ঠানে দেখা হলে, ওয়েব সিরিজ নিয়ে কথা হয়। স্ক্রিপ্ট নিয়ে কথা বলার ভরসা পেলাম। মনে হলো, কাজটি করতে গিয়ে অনেক কিছু জানতে পারব।’

জানা গেছে, ঢাকার উত্তরার পাঁচটি শুটিংবাড়িতে আলাদা করে সেট তৈরি করে এর শুটিং হবে। নির্মাতা জানিয়েছেন, একটি নতুন ওয়েব প্ল্যাটফর্মের জন্য পাফ ড্যাডি তৈরি হচ্ছে। এখনো সেই প্ল্যাটফর্মের আনুষ্ঠানিক ঘোষণা না হওয়ায় নামটি প্রকাশ করতে চাইছেন না তিনি।