ছোট পর্দায় দারুণ ব্যস্ত আফরান নিশো। এই ঈদে ইউটিউবসহ বিভিন্ন টেলিভিশন চ্যানেলে ৩০টি নাটকে দেখা যাবে তাঁকে। সকাল থেকে গভীর রাত পর্যন্ত চলছে শুটিং। কিন্তু রাত বা দিন যখনই হোক, কাজে একটি ছুটি পেলেই ছুটছেন জিমে। এক মাস ধরেই যেন নতুন মিশনে নেমেছেন এই তারকা।

হঠাৎ শরীর চর্চায় এত সিরিয়াস? বিনোদন জগতের লোকজন নানা কথা বলছেন। অনেকের ধারণা, চলচ্চিত্রে নাম লেখাচ্ছেন নিশো। চরিত্রের প্রয়োজনে তাঁর এই কঠিন শরীরচর্চা। তবে প্রথম আলোকে নিশো বলছেন আরেক কথা। গতকাল রোববার রাতে নিশো বলেন, ‘জিম করছি আমার বাচ্চার জন্য। আমরা যখন বুঝতে শিখেছি, তখন বাবাকে খুব একটা পরিপাটি–ফিটফাট পাইনি। আমার বাচ্চার বয়স সাড়ে চার বছর। সাত-আট বছর বয়সে গিয়ে যখন আমার বাচ্চা বুঝতে শিখবে, তখন যেন তাঁর কাছে “গুড লুকিং বাবা” হই, সেটা আমার ইচ্ছা। আমি এখন চল্লিশের কাছাকাছি। তাই আমাকে সুস্থ থাকতে জিম করতে হয়।’
অনেকই বলছেন, নিশো চলচ্চিত্রে অভিনয় করতে যাচ্ছেন। এ জন্যই নাকি তিনি ছয় মাসের মিশন হাতে নিয়েছেন। নিশো হেসে বললেন, ‘তা একেবারেই ফেলা দেওয়ার মতো না। দেখা যাক কী হয়।’ তিনি আরও বলেন, ‘সিনেমার প্রস্তাব অনেক পেয়েছি। কিন্তু সবাই হুটহাট করে শুটিং শুরু করে দিতে চায়। সময় দিতে চায় না। কিন্তু আমি নিজেকে প্রস্তুত না করে কোনো কাজ করতে চাই না। এ জন্য নিজেকে আগেভাগে তৈরি করে নিচ্ছি, যেন ভালো প্রস্তাব পেলে কাজ করতে পারি।’

এবার ঈদে যে নাটকগুলোয় নিশো কাজ করছেন, তার মধ্য থেকে ‘বাইশে এপ্রিল’, ‘ব্যাড ম্যান’, ‘টম অ্যান্ড জেরি টু’, ‘শেষটা সুন্দর’, ‘ক্রেজি লাভার’, ‘আই অ্যাম অনেস্ট’ নাটকের নাম বললেন। জানালেন, এবার ৩০টি নাটকে তাঁকে দেখা যাবে।

টানা ১৪ বছর প্রেম করার পর ২০১১ সালের মে মাসে পারিবারিকভাবেই বিয়ে করেন আফরান নিশো। এখন তাঁদের সাড়ে চার বছরের পুত্রসন্তানের আছে।