কারিনা কাপুর খান। অবশেষে তিনিও বলিউডের সীমানা পেরিয়ে নাম লিখিয়েছেন টিভি ইন্ডাস্ট্রিতে। মডেল, নৃত্যশিল্পী, অভিনেত্রী, ফ্যাশন ডিভা, স্ত্রী, মা—পর্দায় ও বাস্তবে এত সব রোল প্লে করার পর এবার তাঁকে দেখা যাবে ‘ডান্স ইন্ডিয়া ডান্স’-এর সপ্তম সিজনের বিচারকের আসনে। ইতিমধ্যে সব প্রস্তুতি শেষ। এবার শুধু কারিনার বিচার দেখার অপেক্ষা।

কারিনাকে এই শোর জন্য রাজি করাতে কম কাঠখড় পোড়াতে হয়নি। এই শোর সঙ্গে সংশ্লিষ্ট এক সূত্র জানিয়েছে, অনেক দিন ধরেই কারিনাকে বিচারক হিসেবে আনার জন্য চেষ্টা চলছিল। অবশেষে তাদের সেই কষ্টের ফলে কেষ্ট মিলেছে, মিলেছে কারিনা। কারিনাও জানিয়েছেন, সপ্তম সিজনের ‘জাজ’ হিসেবে তাঁকে রাজি করাতে পাক্কা দুই সপ্তাহ লেগেছে ‘ডান্স ইন্ডিয়া ডান্স’ কর্তৃপক্ষের। তবে কারিনার মতো এত বড় তারকাকে আনতে গেলে তো শর্ত মেনে কিছু ছাড় দিতেই হবে। কী সেই শর্ত?
সাফ জানিয়ে দিয়েছেন কারিনা, আট ঘণ্টার বেশি শুটিং করবেন না তিনি। আর এক মুহূর্ত দ্বিধা না করে হাসিমুখে সেই শর্তে রাজি হয়েছে ‘ডান্স ইন্ডিয়া ডান্স’ কর্তৃপক্ষ। কারিনাকে ‘ডান্স ইন্ডিয়া ডান্স’-এর নৌকায় তুলতে পারা তাদের জন্য এত বড় সফলতা যে এসব ছোটখাটো শর্ত সেখানে কিছুতেই মুখ্য হয়ে উঠতে পারে না। অন্যদিকে কারিনাও জানিয়েছেন, এই শোর আয়োজনের মাত্রা তাঁকে রাজি করিয়ে ছেড়েছে। ‘ডান্স ইন্ডিয়া ডান্স’ এমনিতেই ভারতের সবচেয়ে বড় ও জনপ্রিয় রিয়েলিটি শোগুলোর একটি। আর এবারের শো ছাড়িয়ে গেছে অতীতের সব আয়োজনকে। তা না হলে কি আর বড় পর্দার কারিনা রাজি হতেন!
কারিনার এই আট ঘণ্টা শর্তের পেছনে রয়েছে একটা বাচ্চা। সে ভারতের সবচেয়ে জনপ্রিয় শিশু, কারিনা কাপুর খান ও সাইফ আলী খানের একমাত্র পুত্র তৈমুর আলী খান। এর আগে কারিনা একাধিকবার জানিয়েছেন, তৈমুরকে না দেখে বেশিক্ষণ থাকতে পারেন না তিনি। সে-ই তাঁর জীবন, তাঁর সব কাজের অনুপ্রেরণা। কারিনাকে সমালোচকেরা অনেক বিষয়েই নম্বর দিতে কার্পণ্য করলেও ‘মা কারিনা’কে তাঁর শত্রুও দশে দশ দিতে বাধ্য। বলিউডের প্রাথমিক জ্ঞান যাঁর আছে তিনি জানেন, কারিনা একজন আদর্শ মা। তবে কারিনা বলেছেন, যদি খুব বেশি প্রয়োজন হয়, তবে তিনি শর্ত শিথিল করে ১০ থেকে ১২ ঘণ্টা পর্যন্ত কাজ করতে রাজি আছেন।

তবে কারিনাকে শুধু গ্ল্যামারাস অভিনেত্রী, ফ্যাশন ডিভা বা বলিউড তারকা বললে তাঁর নৃত্যপ্রতিভাকে অসম্মান করা হবে। শুধু বলিউডের ফিল্মি ধাঁচের নাচ নয়, রীতিমতো তালিম নিয়ে তিনি শিখেছেন ভারতীয় ধ্রুপদী নাচ কত্থক আর ভরতনাট্যম। তাই ‘ডান্স ইন্ডিয়া ডান্স’-এর বিচারকের আসনে বসার জন্য যে যোগ্যতা দরকার, কারিনার তার চেয়ে ঢের বেশি আছে। কেবল চেহারা আর তারকাখ্যাতি নিয়ে তিনি ওই চেয়ারে বসবেন না।
কারিনা বলিউডের সবচেয়ে বেশি পারিশ্রমিক পাওয়া অভিনেত্রীদের একজন। এক সাক্ষাৎকারে তিনি জানিয়েছেন, পুরুষেরা লিড রোল করবে, আর নারীরা তার প্রেমিকা, স্ত্রী বা স্যাটেলাইট হয়ে থাকবে, সেই দিন অনেক আগেই শেষ। পুরুষ যদি একটা নির্দিষ্ট পরিমাণ পারিশ্রমিক পায়, নারীরা কেন তার চেয়ে কম পাবে? নারীরা পুরুষের চেয়ে কম পরিশ্রম করে না বা তাদের তারকাখ্যাতিও কোনো পুরুষের চেয়ে কম নয়। অর্থাৎ বলিউডের পুরুষ খানেরা যে পারিশ্রমিক পান, কারিনা কাপুর খানও তার চেয়ে কম যান না। ছবিতে শুধু আইটেম গানের জন্য তিনি নাকি পারিশ্রমিক নেন পাঁচ কোটি রুপি!

এই তো গেল ছোট পর্দার খবর। বড় পর্দায় কারিনার একের পর এক ছবি লাইন ধরে অপেক্ষায় রয়েছে। তাঁকে দেখা যাবে রাজ মেহতার ‘গুড নিউজ’-এ অক্ষয় কুমারের বিপরীতে। এই ছবিতে আরও দেখা যাবে দিলজিৎ দোসাঞ্জ ও কিয়ারা আদভানিকে। তা ছাড়া তাঁকে দেখা যাবে করণ জোহরের তারকাবহুল ‘তখত’ ছবিতে। আর ইরফান খানের সঙ্গে ‘আংরেজি মিডিয়াম’-এ প্রথমবারের মতো কারিনা হবেন পুলিশ কর্মকর্তা।