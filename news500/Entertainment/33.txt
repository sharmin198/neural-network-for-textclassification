দেশের রান্নার অন্যতম জনপ্রিয় রিয়্যালিটি শো ‘রূপচাঁদা সুপার শেফ’ এর ষষ্ঠ বছরের টেলিভিশন সম্প্রচার আজ মঙ্গলবার থেকে শুরু হচ্ছে। বরাবরের মতোই নানা নাটকীয়তায় ঠাসা এই শো এবার আসছে চ্যানেল আইয়ের পর্দায়।

দেশের ছয়টি অঞ্চল থেকে সরাসরি রান্নার প্রতিযোগিতার মাধ্যমে উঠে আসা ২০ প্রতিযোগী নিয়ে এবারের আয়োজন। এর সঞ্চালনা করেছেন মডেল ও অভিনেত্রী নাদিয়া আহমেদ।
বিচারক প্যানেলে আছেন রন্ধনশিল্পের অভিজ্ঞ বিচারক অভিনেতা তারিক আনাম খান, শেফ ট্রেনার নাফিজ ইসলাম লিপি এবং কলকাতার সেলিব্রেটি শেফ রঙ্গন নিয়োগী। বাড়তি চমক হিসেবে থাকছেন রন্ধনশিল্পে সুপ্রতিষ্ঠিত দেশ-বিদেশের অতিথি বিচারকেরা। মোট ১৫টি পর্বের এই শো-টি এগিয়ে যাবে নানারকম রান্নার চ্যালেঞ্জের মধ্য দিয়ে। মূল দেশীয় রান্নাকে ভিত্তি করেই এগোবে এসব পর্ব। অনুষ্ঠানটি প্রচারিত হবে প্রতি মঙ্গল ও বুধবার, রাত ৯টা ৩৫ মিনিটে, চ্যানেল আইতে।