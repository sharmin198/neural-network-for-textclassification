এবারই প্রথম সরাসরি সংস্কৃতি মন্ত্রণালয়ের উদ্যোগে অনুষ্ঠিত দেশে আন্তর্জাতিক নাট্য উৎসবের আয়োজন হবে। সংস্কৃতিবিষয়ক মন্ত্রণালয়ের আয়োজনে আগামী বৃহস্পতিবার শুরু হচ্ছে ‘বাংলাদেশ আন্তর্জাতিক নাট্যোৎসব’। শিল্পকলা একাডেমির আয়োজনে এ উৎসবে অংশ নিচ্ছে বাংলাদেশসহ সাত দেশ।

সাতটি মঞ্চনাটক ও একটি নৃত্যনাট্যের পাশাপাশি এ উৎসবে থাকবে একটি আন্তর্জাতিক নাট্য সেমিনার। অনলাইনে নিবন্ধনের মাধ্যমে বিনা মূল্যে নাট্যপ্রেমীরা এ উৎসবের নাটকগুলো উপভোগ করতে পারবেন। উৎসব বাস্তবায়ন করবে শিল্পকলা একাডেমি ও ইন্টারন্যাশনাল থিয়েটার ইনস্টিটিউট—আইটিআই বাংলাদেশ কেন্দ্র এবং সার্বিক সহযোগিতায় রয়েছে বাংলাদেশ গ্রুপ থিয়েটার ফেডারেশন। এখন থেকে এক বছর অন্তর সংস্কৃতিবিষয়ক মন্ত্রণালয়ের আয়োজনে আন্তর্জাতিক নাট্যোৎসবের আয়োজন করার আশা প্রকাশ করা হয়েছে। এর পাশাপাশি আইটিআই বাংলাদেশ কেন্দ্র, গ্রুপ থিয়েটার ফেডারেশন ও পথনাটক পরিষদ যাতে প্রতিবছর উৎসব করতে পারে, সে বিষয়েও সার্বিক সহযোগিতা করবে মন্ত্রণালয়।
আজ মঙ্গলবার দুপুরে শিল্পকলা একাডেমির জাতীয় নাট্যশালার সেমিনার কক্ষে সংবাদ সম্মেলনের মাধ্যমে এসব তথ্য জানান সংস্কৃতি প্রতিমন্ত্রী কে এম খালিদ। এ সময় উপস্থিত ছিলেন সংস্কৃতিসচিব আবু হেনা মোস্তফা কামাল, ইন্টারন্যাশনাল থিয়েটার ইনস্টিটিউট—আইটিআইয়ের সাম্মানিক সভাপতি রামেন্দু মজুমদার, আইটিআই বাংলাদেশ কেন্দ্রের সভাপতি নাসির উদ্দীন ইউসুফ, শিল্পকলা একাডেমির মহাপরিচালক লিয়াকত আলী লাকী ও ফেডারেশনের সেক্রেটারি জেনারেল কামাল বায়েজিদ। উৎসবের সূচি ঘোষণা করেন আইটিআই বাংলাদেশ কেন্দ্রের সাধারণ সম্পাদক দেবপ্রসাদ দেবনাথ। আইটিআই বাংলাদেশ কেন্দ্রের সভাপতি নাসির উদ্দীন ইউসুফ জানান, স্বাধীনতার পর ৪৮ বছরে সরাসরি কোনো নাট্য উৎসবের আয়োজন করা হচ্ছে। যেহেতু এটি সরকারি উদ্যোগ, তাই কোনো অর্থের বিনিময়ে না করে বিনা মূল্যে দর্শক নাটক দেখার সুযোগ পাবে।

সংস্কৃতি প্রতিমন্ত্রী কে এম খালিদ বলেন, ‘গেল অর্থবছরের শেষ দিকে আন্তর্জাতিক নাট্য উৎসবের প্রস্তাব পাই। কিন্তু তখন আর অনুদান দেওয়ার মতো কোনো বরাদ্দ ছিল না। যে অর্থ অবশিষ্ট ছিল, সেটা খরচের এখতিয়ার শুধু সংস্কৃতিবিষয়ক মন্ত্রণালয়ের ছিল। তখন আমরা সিদ্ধান্ত নিই নিজেরাই আয়োজন করব। এমন ঘটনা এবারই প্রথম ঘটছে।’
প্রতিমন্ত্রী জানান, প্রথমবারের এই আয়োজনে বাংলাদেশের দুটি এবং রাশিয়া, চীন, ফ্রান্স, ভারত, ভিয়েতনাম ও নেপালের একটি করে নাট্যদল অংশ নিচ্ছে। বৃহস্পতিবার সন্ধ্যায় উৎসবের উদ্বোধন করবেন তিনি। এতে প্রধান অতিথি থাকবেন পরিকল্পনামন্ত্রী এম এ মান্নান। উদ্বোধনী সন্ধ্যায় বাংলাদেশের ধৃতি নর্তনালয় মঞ্চস্থ করবে নৃত্যনাট্য ‘মায়ার খেলা’। শুক্রবার ফ্রান্সের থিয়েটার দ্য ভিদে লুসান এবং ইয়ং ভিক লন্ডন ‘ও মাই সুইট ল্যান্ড’ ও ভারতের কোরাস রেপার্টারি থিয়েটার ‘ম্যাকবেথ’, শনিবার বাংলাদেশের অন্বেষা থিয়েটার ‘জয়তুন বিবির পালা’, রোববার চীনের জোহো থিয়েটার ‘এফ সিকে’, সোমবার নেপালের মান্ডালা থিয়েটার ‘ঝিয়ালঞ্চা’, মঙ্গলবার ভিয়েতনামের লে নক থিয়েটার ‘কিম তু’ এবং বুধবার সমাপনী দিনে রাশিয়ার নিকোলাই জাইকভ থিয়েটার ‘লাইট পাপেট শো’ মঞ্চস্থ করবে। প্রতিটি নাটকই শিল্পকলা একাডেমির জাতীয় নাট্যশালার মূল মিলনায়তনে অনুষ্ঠিত হবে।

এর পাশাপাশি রোববার বিকেলে শিল্পকলা একাডেমির জাতীয় নাট্যশালার সেমিনার কক্ষে ‘আন্তর্জাতিক, জাতীয় ও ব্রাত্যজনীন থিয়েটারের পারস্পরিক বিনিময়’ শীর্ষক সেমিনার অনুষ্ঠিত হবে। 
নাটক দেখার জন্য এই ঠিকানায় অনলাইনে নাম নিবন্ধন করতে পারবেন দর্শক। 