এই ছবিতে পরিচালক আমাকে পুরোপুরি বদলে দিয়েছেন। এ যে এক অন্য আমি। সিনেমাপ্রেমীরা আমাকে এমন চরিত্রে দেখে চমকে যাবেন।’ নতুন ছবি ‘আব্বাস’ নিয়ে বললেন চিত্রনায়ক নিরব। গত রোববার বাংলাদেশ চলচ্চিত্র সেন্সর বোর্ড থেকে বিনা কর্তনে ছাড়পত্র পেয়েছে ছবিটি। এদিকে ছবিটি নিয়ে চলচ্চিত্র সেন্সর বোর্ডের সদস্য খোরশেদ আলম খসরু বলেন, ‘ছবির গল্প নিয়ে কিছু বলতে চাই না। তবে নিরবের অভিনয় আমাকে মুগ্ধ করেছে। নতুন এক নিরবকে দর্শক এই ছবিতে পাবেন।’ ‘আব্বাস’ ছবিতে অভিনয় করেছেন চিত্রনায়ক নিরব আর সোহানা সাবা। ছবির পরিচালক সাইফ চন্দন।

পুরান ঢাকার প্রেক্ষাপট আর সেখানে এক ক্যাডারের চরিত্রে অভিনয় করেছেন নিরব। জানালেন, পুরান ঢাকায় আব্বাস নামের এক ছেলের বেড়ে ওঠা, তার সংগ্রামসহ নানা কিছু রয়েছে ছবির গল্পে। ছবির নামভূমিকায় অভিনয় করেছেন তিনি।
আব্বাস’ ছবি নিয়ে আশাবাদী নিরব। বললেন, ‘আমি নিজেই নিজেকে ভেঙেছি। আব্বাস চরিত্রের জন্য আমাকে অনেক পরিশ্রম করতে হয়েছে। সেই হিসেবে বলতে পারি, খুব শক্তিশালী একটা চরিত্রে কাজ করেছি। সব নায়কের স্বপ্ন থাকে এমন একটি চরিত্রে কাজ করার। পুরান ঢাকার সংলাপগুলো দর্শকের কাছে চরিত্রটিকে উজ্জ্বল করে তুলবে।’

ছবিটির জন্য যতটা পরিশ্রম করেছেন, তার ইতিবাচক ফল পাওয়ার আশা করছেন নিরব। বললেন, ‘অনেক ঝুঁকি নিয়ে মারপিটের শুটিং করেছি। শুধু আমি না, পরিচালক থেকে শুরু করে প্রোডাকশন বয়, সবাই খুব কষ্ট করেছেন। আমাদের বিশ্বাস, দর্শক আমাদের পরিশ্রমের প্রতিদান দেবেন।’

সাইফ চন্দন বলেন, ‘থ্রিলারের পাশাপাশি রোমান্টিক ধাঁচের গল্প নিয়ে নির্মিত হয়েছে ‘আব্বাস’। এটি একটি মৌলিক গল্পের ছবি। নিরব আর সাবা, দুজনকেই নতুন রূপে এ ছবিতে দর্শক দেখতে পাবেন। সব ঠিক থাকলে আগামী মাসে ছবিটি প্রেক্ষাগৃহে মুক্তি দিতে চাই।’

‘আব্বাস’ ছবিতে আরও অভিনয় করেছেন সূচনা আজাদ, জয়রাজ, শিমুল খান, আলেকজান্ডার বো, ইলোরা গওহর প্রমুখ। ছবির বিশেষ একটি চরিত্রে দেখা যাবে আইটেম গার্ল নায়লা নাঈমকে।