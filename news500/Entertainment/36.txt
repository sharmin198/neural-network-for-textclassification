‘বন্ড...জেমস বন্ড।’ এই নামের ভেতরে কী নেশা, রহস্য আর রোমাঞ্চ আছে, কে জানে! বড় পর্দায় যাঁদের শরীরে ‘জেমস বন্ড’ জীবন্ত হয়ে বিশ্বজুড়ে কোটি দর্শকের হৃদয় জয় করেছে, তাঁদের মধ্যে ড্যানিয়েল ক্রেগ অন্যতম। একসময় কী অভিমান হয়েছিল কে জানে, বলেছিলেন নিজের হাতের কবজি কেটে ফেলবেন, তবুও আর জেমস বন্ড হবেন না। সময়ের সঙ্গে সেই অভিমান গলে পানি হয়েছে। আবার বন্ড হয়েছেন তিনি, আবার বন্ড হবেন তিনি। বন্ড সিরিজের ২৫তম ছবি ‘বন্ড টোয়েন্টি ফাইভ’-এ দেখা যাবে তাঁকে।

এই ছবির শুটিংয়ে পায়ে মারাত্মক আঘাত পান। অবশ্য বন্ড সিরিজের সঙ্গে তাঁর যাত্রার শুরু থেকেই একটার পর একটা দুর্ঘটনা চলছেই। না ঘটেই বা উপায় কী! ব্রিটিশ ঔপন্যাসিক, সাংবাদিক ও গোয়েন্দা ইয়ান ফ্লেমিং বইয়ে যা যা লিখেছেন, সেগুলো বাস্তবে করছেন এই অভিনেতা। দুর্ধর্ষ সব মারপিট আর স্টান্ট করার জন্য অন্য অভিনেতারা যেখানে স্টান্টম্যানের সাহায্য নেন, সেখানে ড্যানিয়েল ক্রেগ কারও সাহায্য ছাড়া নিজেই জীবনের ঝুঁকি নিয়ে সবাইকে পিটিয়ে তক্তা বানাচ্ছেন।

তা আরেকজনকে শায়েস্তা করতে গেলে নিজে তো একটু-আধটু আহত হতেই হয়। তবে একটু-আধটু না, প্রতিবারই পুরোপুরি আহত হয়েছেন ড্যানিয়েল ক্রেগ। তাঁর বন্ড সিরিজের প্রথম ছবি ‘ক্যাসিনো রয়্যাল’-এর সময় দুটো দাঁত ভেঙে ফেলেছিলেন তিনি। নখের ডগাও উপড়ে ফেলেছিলেন। সিরিজের পরের ছবি ‘কোয়ান্টাম অব সোলেস’-এর সময় কাঁধের পেশি ছিঁড়ে ফেলেছিলেন। বন্ডের ২৪তম ছবি ‘স্পেকট্রা’তে মারপিট করতে গিয়েও হাঁটুতে মারাত্মক চোট পেয়ে অস্ত্রোপচার করাতে হয়েছিল। আর সেই ধারা অব্যাহত আছে ২৫তম ছবির ক্ষেত্রেও। এখানেও পায়ে মারাত্মক চোট পেয়ে অস্ত্রোপচার করতে হয়েছে।

জানা গেছে, জ্যামাইকাতে ছবির শুটিং চলছে। সেখানে পায়ের গোড়ালিতে মারাত্মক আঘাত পান ‘জেমস বন্ড’ ড্যানিয়েল ক্রেগ। তারপর চিকিৎসার জন্য উড়াল দেন যুক্তরাষ্ট্রে। শেষে অস্ত্রোপচার করা হয়। তারপর সেখানেই দুই সপ্তাহ বিশ্রাম শেষে আবার ফিরে এসেছেন জ্যামাইকায়। ব্যায়াম শুরু করেছেন। গত শনিবার জেমস বন্ডের অফিশিয়াল পেজ থেকে টুইট করে জানানো হয়, ড্যানিয়েল ক্রেগ ফিরেই জিমে ঢুকেছেন। আগামী সপ্তাহ থেকে আবারও শুটিং হবে।

এই ছবির শুটিংয়ের শুরু থেকেই একের পর এক অঘটন ঘটে চলছে। ‘বন্ড টোয়েন্টি ফাইভ’ পরিচালনা করার কথা ছিল প্রখ্যাত হলিউড নির্মাতা ড্যানি বয়েলের। প্রযোজকদের সঙ্গে বনিবনা না হওয়ায় তিনি এই ছবি থেকে বেরিয়ে যান। এ কারণে পিছিয়ে পড়ে শুটিং। এরপর নতুন পরিচালক হয়ে আসেন ক্যারি জোজি ফুকুনাগা। প্রথমে নিল পারভিস ও রবার্ট ওয়েডের চিত্রনাট্য জমা দেওয়ার পর সেটা পছন্দ করেনি এমজিএম স্টুডিও। পরে নতুন করে চিত্রনাট্য জমা দেন স্কট জেড বার্নস। বন্ড সিরিজের ২৫তম ছবির চিত্রনাট্য ঘষামাজার জন্য ছবিতে যুক্ত হন অভিনেত্রী ফেবি ওয়ালা-ব্রিজ।

এদিকে ‘বন্ড টোয়েন্টি ফাইভ’ ছবির শুটিংয়ে ব্রিটেনের পাইনউড স্টুডিওতে এক বিস্ফোরণে এই ছবির একজন ক্রু মেম্বার আহত হন।