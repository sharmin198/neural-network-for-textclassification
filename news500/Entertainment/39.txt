সময়টা যেন ধরা দিয়েছে প্রিয়াঙ্কা চোপড়ার হাতের মুঠোয়। বিয়ে, চলচ্চিত্র, লাল গালিচা, ইউনিসেফের শুভেচ্ছা দূত—একের পর এক ইতিবাচক খবর হয়ে প্রতিদিনই থাকছেন আন্তর্জাতিক গণমাধ্যমের শিরোনামে। তা তো থাকবেনই, তিনি যে একের ভেতর সবই! গত ফেব্রুয়ারিতে নিউইয়র্কের মাদাম তুসোর জাদুঘর দেখেছিল এই বিশ্বসুন্দরীর মোমের রূপ। আর তার মাত্র চার মাস পর লন্ডনের মাদাম তুসোও উন্মোচন করল মোমের প্রিয়াঙ্কা চোপড়া। 

নিউইয়র্কে নিজের অ্যাপার্টমেন্টে প্রিয়াঙ্কা চোপড়া মাদাম তুসোর বিশেষ দলকে সময় দেন। আর সেই সময় একে একে আলোর মুখ দেখছে অপরূপ মোমের মূর্তি হয়ে। নিউইয়র্কের পর এবার গতকাল লন্ডনের মাদাম তুসো উন্মোচন করল মোমের তৈরি সাবেক বিশ্বসুন্দরীকে। বিশ্বব্যাপী মাদাম তুসোর চারটি জাদুঘরের দুটিতে ইতিমধ্যে স্থান পেয়েছেন তিনি। বাকি অস্ট্রেলিয়া আর সিঙ্গাপুরের মাদাম তুসোকেও বঞ্চিত করবেন না। এই মিউজিয়ামগুলোতেও দেখা মিলবে অপলক তাকিয়ে থাকা প্রিয়াঙ্কা চোপড়ার।
নিউইয়র্কের জাদুঘরের মোমের মূর্তি তৈরি হয়েছে প্রিয়াঙ্কার অ্যামি অ্যাওয়ার্ডসের সাজকে মাথায় রেখে। অ্যামি অ্যাওয়ার্ডের অনুষ্ঠানে যে রকম লাল গাউন পরেছিলেন প্রিয়াঙ্কা, মূর্তি তৈরিতে তাঁর সেই চেহারাটাকেই বেছে নেওয়া হয়েছে। আর লন্ডনের মাদাম তুসোতে প্রিয়াঙ্কাকে দেখা যাবে ২০১৭ সালের গোল্ডেন গ্লোবের সাজে। সেখানে তিনি রালফ লরেনের গোল্ডেন সিকুইন গাউন পড়েছিলেন। সেই আইকনিক সাজে লন্ডনের মাদাম তুসোয় স্থান নেওয়ার বিষয়ে উচ্ছ্বসিত প্রিয়াঙ্কা জানান, ‘আমি লন্ডনকে ভালোবাসি। এই শহর শক্তি আর উদ্দীপনার শহর। মাদাম তুসোর লন্ডন দলের সঙ্গে কাজ করার অভিজ্ঞতা এক কথায় দারুণ। আমার প্রিয় শহরে ভক্তরা আমার দেখা পাবে, এটা ভেবে দারুণ খুশি লাগছে।’

লন্ডনের মাদাম তুসোর মিউজিয়ামের পার্টি এলাকায় দেখা মিলবে মোমের প্রিয়াঙ্কা চোপড়ার। ভক্তরা তাই মাদাম তুসোর বার থেকে প্রিয় পানীয় নিয়ে তা উপভোগ করতে পারবেন তাঁর প্রিয় তারকার সঙ্গে, যদিও সেই তারকা মোমের তৈরি। লন্ডনের মাদাম তুসো জাদুঘরের মহাব্যবস্থাপক স্টিভ ডেভিসও মনে করেন, প্রিয়াঙ্কা চোপড়ার মূর্তি ‘জরুরি’ ছিল। কারণ, তাঁকে ছাড়া তাদের জাদুঘর অসম্পূর্ণ ছিল। প্রিয়াঙ্কার সঙ্গে কাজ করতে পেরে তাঁরা সম্মানিত বলেও যোগ করলেন তিনি।

লন্ডনের জাদুঘরে প্রিয়াঙ্কার আশপাশেই আছেন তাঁর বলিউডের সহকর্মীরা। অমিতাভ বচ্চন, শাহরুখ খান, মাধুরী দীক্ষিত, সালমান খান, ঐশ্বরিয়া রাই বচ্চন ও ক্যাটরিনা কাইফের মোমের মূর্তিরও দেখা মিলবে সেখানে।