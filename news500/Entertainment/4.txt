ঈদে ‘নোলক’ ছবির মুক্তি পাওয়া না–পাওয়া নিয়ে চলচ্চিত্রপাড়ায় নানা কথা শোনা যাচ্ছে। আসল ঘটনা কী? 
কোনো ঘটনা নেই। ‘নোলক’ ঈদে মুক্তি পাবে, এটাই চূড়ান্ত। রাশেদ রাহা নিজেকে ছবির পরিচালক হিসেবে দাবি করেছেন। তিনি আদালত পর্যন্ত গিয়েছেন। আদালত ঈদের পরে শুনানির দিন ধার্য করেছেন। তা ছাড়া আগে থেকেই ‘নোলক’ মুক্তি নিয়ে কোনো বাধা ছিল না। একটি মহল ছবিটির বিরুদ্ধে ফাঁকা আওয়াজ তুলেছে। তারাই রাশেদ রাহাকে ইন্ধন জোগাচ্ছে।

কিন্তু রাশেদ রাহা তো বললেন, আপনার সঙ্গে তিনি বসছেন। শিগগিরই মীমাংসা হবে। কখন বসছেন? 
বসছি মানে? কে বলল আমি বসব? বসার ব্যাপারে তাঁর সঙ্গে তো আমার কোনো আলোচনা হয়নি। রাশেদ রাহাকে আমি আগে চিনতাম না। যখন ‘নোলক’ ছবির শুটিংয়ের আলোচনা চলছিল, তখন তাঁকে এই কাজে অন্তর্ভুক্ত করার ব্যাপারে আমার আপত্তি ছিল। কারণ, এত বড় বাজেটের ছবি, অচেনা একটি ছেলেকে দিয়ে কাজটি তুলে আনা সম্ভব হবে তো?
আপনি বলছেন কারও ইন্ধনে রাশেদ রাহা এই সব করছেন। কাদের ইন্ধনে? 
বুঝতে পারছেন না, কারা ইন্ধন দিতে পারে, কাদের ছবির কনটেন্ট দুর্বল? যারা পেছন থেকে এসব কাজ করছে, তারা জানে কোন ছবির কনটেন্ট কতটা সময় উপযোগী, কত ভালো। সুতরাং আমার কাছে মনে হয়, ‘নোলক’ ছবিকে নিয়ে কেউ কেউ ভয় পাচ্ছে। সেই সব মানুষ ‘নোলক’ নিয়ে খেলা করতে চায়। ফাঁকা মাঠে গোল দিতে চায়। তারা বিভিন্নভাবে ‘নোলক’ নিয়ে চলচ্চিত্রপাড়ায় বিভ্রান্তি ছড়াচ্ছে। হল বুকিং নিয়েও রাজনীতি করছে। 

সেটা আবার কেমন? 
‘নোলক’ ছবি নিয়ে হলমালিকদের দারুণ আগ্রহ। তাঁরা যখন ছবিটি বুকিং করতে আসছেন, তখন ছবিটি ঈদে মুক্তি পাবে না, এই বলে একটি চক্র হলমালিকদের বিভ্রান্ত করছে। কিন্তু এখন তো আর সে সুযোগ নেই। তবে আমি বিশ্বাস করি, ‘নোলক’ গল্প আর মেকিং দিয়ে এগিয়ে যাবে। 
নোলক’ ছবির প্রতি হলমালিকদের আগ্রহ আছে, এমনটা কেন মনে করছেন? 
অবশ্যই আছে। ‘নোলক’ একটি পারিবারিক মৌলিক গল্পের ছবি। ছবিটি বড় বাজেটের। প্রেক্ষাগৃহে ছবিটি দেখতে বসে দর্শক হাসবেন, কাঁদবেন, বিনোদন পাবেন। একটি সিনেমাতে যা যা থাকা দরকার, সবই আছে। পরিবার নিয়ে দেখার মতো ছবি ‘নোলক’। 

আপনি বোঝাতে চাচ্ছেন, একটা মহল ‘নোলক’ ছবিকে আটকাতে চায়। কেন? 
তারা ভয় পাচ্ছে। কারণ, ঈদের ছবির তালিকায় থাকা ছবির মধ্যে ‘নোলক’ নিয়ে হলমালিক আর দর্শকের আলাদা আগ্রহ আছে। এই ঈদে সবচেয়ে বড় বাজেটের ছবি, একাধিক শিল্পীর ছবি, সব শ্রেণির মানুষের ছবি এই ‘নোলক’। গল্প, নির্মাণ কোনো ক্ষেত্রেই আপস করা হয়নি। গল্পের সঙ্গে মিলিয়ে গান এবং ছবির বেশির ভাগ শুটিং হয়েছে ভারতের হায়দরাবাদের রামুজি ফিল্ম সিটি আর কলকাতার লোকেশনে। সেদিক থেকে লোকেশনের ভিন্নতাও দর্শকের ভালো লাগবে। 
‘পাসওয়ার্ড’ যেমন শাকিব খানের ছবি, তেমনি ‘নোলক’ও। আপনি ‘নোলক’ ছবির নায়িকা। দুটি ছবিকে তুলনা করবেন কীভাবে? 
আমি করব কেন! দর্শক ছবি দুটির তুলনা করবেন। হলে গিয়ে ছবি দুটি দেখে দর্শক মন্তব্য করবেন। তবে আমার ব্যক্তিগত মতামত, ‘নোলক’ এই ঈদে সেরা ছবি হবে। 

এর আগে ‘হিরো দ্য সুপারস্টার, ‘ফুল অ্যান্ড ফাইনাল, ‘রাজত্ব’ ও ‘রাজাবাবু’ ছবিতে শাকিব খানের সঙ্গে আপনি জুটি হয়ে অভিনয় করেছেন। এবার আপনাদের ‘নোলক’ আগের ছবিগুলো থেকে এগিয়ে থাকবে?
আমি কিন্তু বারবার বলছি, এই ছবির গল্প, নির্মাণ দুর্দান্ত হয়েছে। শাকিব খানের সঙ্গে আমার আগের ছবিগুলোর চেয়ে এই ছবিতে দুজনের রসায়ন অনেক শক্তিশালী। আমার বিশ্বাস, শাকিব খানের সঙ্গে আমার এই ছবি আগের সব ছবিকে ছাড়িয়ে যাবে। আমি নিজে প্রযোজকের সঙ্গে থেকে ছবিটি দর্শকের কাছে নিয়ে যাওয়ার চেষ্টা করছি।