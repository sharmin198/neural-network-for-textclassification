আরেজি মিডিয়াম’ ছবির সঙ্গে কারিনা কাপুর খানের অনেকগুলো প্রথম যুক্ত হয়েছে। এই ছবিতে প্রথমবারের মতো ইরফান খানের সঙ্গে পর্দা ভাগ করবেন কারিনা। অন্যদিকে এই ছবিতে প্রথম তিনি পুলিশের ভূমিকায় অভিনয় করছেন। এই ছবিতে কারিনার লুক কেমন হবে, তা এরই মধ্যে সংবাদমাধ্যমগুলোতে এসেছে। ছবিতে তাঁকে শার্ট আর জিনসের প্যান্ট পরা অবস্থায় দেখা যায়। পায়ে কালো রঙের বুট জুতাও আছে। আর কোমরে রয়েছে তারকা চিহ্নিত ব্যাজ। যেটা কেবল ইংল্যান্ডের লন্ডনের মেট্রোপলিটন পুলিশের পোশাকে দেখা যায়। ২০১৭ সালের হিট কমেডি ড্রামা ‘হিন্দি মিডিয়াম’ ছবির সিক্যুয়েল ‘আংরেজি মিডিয়াম’ ছবির কাহিনি নিয়ে কোনো ইঙ্গিত পাওয়া যায়নি এখনো। তবে মনে হচ্ছে, ইংরেজদের দেশে কারিনাকে বেশ মারপিট করতে দেখা যাবে।
কারিনা কাপুরকে ‘আংরেজি মিডিয়াম’ ছবিতে যুক্ত করতে পেরে প্রযোজক দীনেশ ভিজান বলেছেন, ‘আমাদের ফ্র্যাঞ্চাইজিতে একটা বড় মাত্রা যোগ করেছে কারিনা। “আংরেজি মিডিয়াম” আমাদের জন্য অনেক বড় ছবি। আর তাঁকে এই ছবির অংশ করতে পেরে আমি দারুণ খুশি আর রোমাঞ্চিত। সে এই চরিত্রের জন্য একদম পারফেক্ট। এটা এমন একটা চরিত্র, যেটা সে আগে কখনো করেনি।’

এর আগে মে মাসের শুরুতে কারিনা কাপুর খানের একজন মুখপাত্র মুম্বাই মিররকে জানিয়েছেন, বলিউডের এই তারকা এরই মধ্যে ‘আংরেজি মিডিয়াম’ ছবির জন্য প্রস্তুতি নেওয়া শুরু করেছেন। যেহেতু এর আগে তিনি পুলিশ চরিত্রে অভিনয় করেননি, তাই চরিত্রটি নিয়ে পরিচালক হোমি আদজানিয়ার সঙ্গে দীর্ঘ আলোচনা করেছেন। শুটিংয়ের পুরো দল জুনে লন্ডনে উড়াল দেওয়ার আগে প্রায় এক সপ্তাহ তিনি মুম্বাইয়ে শুটিং করবেন। যদিও এই ছবিতে ইরফান খানের সঙ্গে তথাকথিত রোমান্টিক সম্পর্ক নেই কারিনার। তবু কারিনার চরিত্রটি খুব গুরুত্বপূর্ণ।
কারিনা অভিনয় করেননি কার সঙ্গে? শাহরুখ খান, সালমান খান, আমির খান এবং স্বামী সাইফ আলী খান—সবার সঙ্গেই কাজ করেছেন তিনি। বাকি ছিল কেবল ইরফান খান। সম্প্রতি ইরফান খানের সঙ্গে অভিনয়ের সুযোগ পেয়েছেন। আর এই সুযোগকে বিরাট সম্মান হিসেবে দেখছেন তিনি
ইরফান খানের সঙ্গে কাজ করা নিয়ে কারিনা কাপুর বলেছন, ‘ও মাই গড! দারুণ! আমি তো প্রায় সব খানের সঙ্গেই কাজ করেছি। বাকি ছিলেন কেবল ইরফান খান। তিনি বলিউডের সেরা খান। অভিনেতা হিসেবে তিনি নিখুঁত। তিনি অভিনয়শিল্পীদের পথপ্রদর্শক। তিনিই আমার জন্য বলিউডের সবচেয়ে বড় খান। তাঁর সঙ্গে কাজ করতে যাচ্ছি, যদিও ভূমিকাটা খুবই ছোট। সেটা আমার কাছে কোনো ব্যাপার না। আমি ভীষণ রোমাঞ্চিত আর অপেক্ষায় আছি কখন কাজ শুরু করব।’