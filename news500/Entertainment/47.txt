তাঁরা থাকবেন না, এমনটাই গুঞ্জন। এ কথা শুনে তো চক্ষু চড়কগাছ! সালমান খান ও আমির খান থাকবেন না। বলে কী? গুজব সেখানেই থাকল। নতুন খবর এসেছিল, এই ছবি নাকি সিক্যুয়ালই বানানো যাবে না। এমন ছবির সিক্যুয়াল বানাতে গিয়ে যদি নষ্ট হয়ে যায়? এই আশঙ্কা। তবে সব খবর উড়িয়ে দিয়ে নতুন খবর এসেছে খান-ভক্তদের জন্য। সালমান থাকছেন, আমিরও থাকছেন। ছবির সিক্যুয়ালও হচ্ছে। ঘোষণা, খোদ কাহিনিকারের।

খানদের একসঙ্গে রুপালি পর্দায় পাওয়া ভার। তবে মাঝেমধ্যে দেখা গেছে। ‘আন্দাজ আপনা আপনা’ এমন একটি ছবি। ছবিতে আমির খান ও সালমান খানের দ্বৈত অভিনয়ে ঋদ্ধ হয়েছিলেন বলিউডের ভক্তরা। কমেডি ছবির জগতে এক অনন্য নাম ছবিটি। বলিউডের সিক্যুয়াল বানানোর হিড়িকে পড়েছে এই ছবিটিও। সেখানেই দেখা যাবে পুরোনো দুই খানকে। নিশ্চিত করলেন সিক্যুয়ালের কাহিনিকার দিলীপ শুক্লা।
ছবির কাহিনিকার দিলীপ জানান, সিনেমাটির সিক্যুয়ালে অভিনয় করতে দেখা যাবে সালমান খান ও আমির দুজনকেই। তিনি বলেন, ‘সিক্যুয়ালটি সালমান ও আমির ছাড়া শেষ করা সম্ভব নয়। আর নতুন তারকাদেরও দেখা যাবে ছবিটিতে।’

১৯৯৪ সালে মুক্তি পায় ‘আন্দাজ আপনা আপনা’ ছবিটি। সম্প্রতি জানা যায়, সিক্যুয়াল বানাতে এই সিনেমার অভিনয়শিল্পীদের নামেরও ঘোষণা দেওয়া হয়। রণবীর সিং আর বরুণ ধাওয়ানের নাম আসে পছন্দের তালিকায়। যদিও সালমান আর আমিরের থাকার বিষয়টি অফিশিয়াল ঘোষণা দেওয়া হয়নি, তবে খানেরা যে থাকছেন, এটি নাকি নিশ্চিত।

রাজকুমার সান্তোষী পরিচালিত ‘আন্দাজ আপনা আপনা’ ছবিতে দেখা গেছে সালমান খান, আমির খান, রাভিনা টেন্ডন ও কারিশমা কাপুরকে। যদিও সিক্যুয়ালে কোন কোন নায়িকাকে দেখা যাবে, সেই বিষয়ে এখনো কিছুই জানা যায়নি। ডিএনএ