দুর্দান্ত অভিষেক করণ জোহরের ছবি দিয়ে। বলিউড অভিনেতা চাঙ্কি পান্ডের কন্যা অনন্যা পান্ডে এখন বলিউডের নজরকাড়া সুন্দরী। তিনি এখন বলিউডের উঠতি প্রজন্মের নতুন ক্রাশ। তবে অনন্যার ক্রাশ কে? এবার জানা গেল সে খবর। সে কথার ঝাঁপি খুলে বসলেন সম্প্রতি ‘স্টুডেন্ট অব দ্য ইয়ার টু’ অভিনেত্রী।

অনন্যার প্রথম ক্রাশ আর কেউ নয়, হৃতিক রোশন। এমনটাই জানালেন তিনি। অনন্যা বলেন, ‘আমি মনে করি, হৃতিক রোশনের প্রেমে সবাই একবার না একবার পড়েছেন। তখন আমার দুই বছর বয়স। একটা জন্মদিনের পার্টিতে যাই। সেখানে হৃতিক রোশন ছিলেন। আমি চিৎকার করতে থাকি হৃতিক হৃতিক বলে। আমার মা খুব বিরক্ত হন। সেখান থেকে আমাকে নিয়ে যান। হৃতিক বলতেই আমি পাগল ছিলাম।’
কিন্তু এখানেই শেষ নয়। আরেক তরুণ অভিনেতাকেও পছন্দ অনন্যার। তিনি বরুণ ধাওয়ান। বরুণ ধাওয়ানের সবকিছু মুগ্ধ করে তাঁকে। অনন্যার ভাষ্য, ‘ওহ্! বরুণ। আমি তাঁকে অসম্ভব পছন্দ করি। আমি বরুণের মতোই একজনকে চাই। তাঁর কর্মচাঞ্চল্য অসাধারণ লাগে আমার কাছে। তিনি তো খুবই মজার ও আকর্ষণীয়। তাঁর নাচও সুন্দর। তিনি আসলেই প্রকৃত চিত্রনায়ক।’

অনন্যা পান্ডে অভিনেতা টাইগার শ্রফের সঙ্গে স্টুডেন্ট অব দ্য ইয়ার টু সিনেমা দিয়ে বলিউডে পা রাখেন। গ্ল্যামার ও সৌন্দর্য দিয়ে ইতিমধ্যে বেশ জায়গা করে নিয়েছেন বলিউডে। এবার সামনে এগিয়ে যাওয়ার পালা। জানা গেল, অনন্যার পছন্দের অভিনেতা নিয়েও। শাহরুখ খান তাঁর প্রিয় অভিনেতা আর অভিনেত্রী কারিনা কাপুর। শাহরুখের মেয়ে সুহানা খানের সঙ্গেও তাঁর সখ্য বেশ।

তারকাসন্তান হওয়ার কারণে নানাভাবে ট্রলড হন সামাজিক যোগাযোগমাধ্যমে। এসব নেতিবাচক মানসিকতা একদমই পছন্দ নয় অনন্যার। এর বিরুদ্ধে সামাজিক যোগাযোগমাধ্যমে গড়ে তুলেছেন নতুন উদ্যোগ ‘সো পজিটিভ’ নামে। অভিষেক সিনেমার পর নাম লেখাচ্ছেন নতুন সিনেমায়। পতি পত্নী অউর ও সিনেমায় তাঁর সঙ্গে আছেন কার্তিক আর্য্য ও ভূমি পেড়নেকর।