গানের জীবন্ত কিংবদন্তি সৈয়দ আব্দুল হাদীর জন্মদিন আজ ১ জুলাই। দিনটি ঘিরে শ্রোতাদের সামনে নতুনভাবে হাজির হচ্ছেন এই কণ্ঠশিল্পী। জন্মদিন উপলক্ষে তাঁর জীবনভিত্তিক প্রামাণ্য চিত্র ‘দ্য লিজেন্ড সৈয়দ আব্দুল হাদী’ ইউটিউবে প্রকাশিত হয়েছে। গতকাল রোববার রাতে বাংলা ঢোল ইউটিউব চ্যানেলে ৩৪ মিনিটের এই প্রামাণ্য চিত্র অবমুক্ত করা হয়েছে। এর আগে বাংলাফ্লিক্স, রবি স্ক্রিন, এয়ারটেল স্ক্রিন ও টেলিফ্লিক্স অ্যাপগুলোয় প্রামাণ্য চিত্রটি অবমুক্ত করা হয়।

বাংলা ঢোলের প্রযোজনায় প্রামাণ্য চিত্রটি নির্মাণ করেছেন সাদাত হোসেন। প্রামাণ্য চিত্রটিতে সৈয়দ আব্দুল হাদীর জীবনের কোন কোন দিক উঠে এসেছে? পরিচালক সাদাত হোসেন জানান, কৃতী এই শিল্পীর বেড়ে ওঠা, তাঁর দীর্ঘ গানের জীবনের নানা দিক, গান নিয়ে তাঁর চিন্তা-দর্শন, দেশীয় গানের নানা অনুষঙ্গসহ তাঁর অনেক অজানা তথ্য আছে এই প্রামাণ্য চিত্রে।
দ্য লিজেন্ড সৈয়দ আব্দুল হাদী’ ইউটিউবে প্রকাশ করা প্রসঙ্গে সাদাত হোসেন বলেন, ‘এর আগে কয়েকটি অ্যাপে উঠেছে প্রামাণ্য চিত্রটি। কিন্তু অ্যাপের সঙ্গে সব দর্শক আর শ্রোতার যোগাযোগ কম। সে ক্ষেত্রে ইউটিউবের সঙ্গে সবার যোগাযোগ তুলনামূলকভাবে বেশি। ফলে, অনেকেই তা ইউটিউবে দেখতে পাবে।’

এদিকে সৈয়দ আব্দুল হাদী বলেন, ‘নিজের কথা আর কী বলব। প্রথমে কাজটি করতে রাজি ছিলাম না। পরে তাঁদের অনুরোধে কাজটি করতে হয়েছে। দেখলাম, কাজটি ভালো হয়েছে।