জাইরা ওয়াসিমের শুরুটা হয়েছিলো ধামাকাদার। ২০১৬ সালে মাত্র ১৬ বছর বয়সে আমির খানের সঙ্গে ‘দঙ্গল’ ছবিতে কুস্তিবিদ গীতা প্রগতের চরিত্রে অভিনয় করেন। ৭০ কোটি রুপি খরচ করে বানানো এই ছবি বক্স অফিসে তুলে আনে প্রায় ২১০০ কোটি রুপি। এটি এখন পর্যন্ত ভারতের সব থেকে বেশি অর্থ উপার্জনকারী ছবি। আর এই ছবি জম্মু ও কাশ্মীরে জন্ম নেওয়া জাইরা ওয়াসিমকে এনে দেয় জাতীয় পুরস্কার।
তাঁর পরের ছবিটিও ছিল প্রথাবিরোধী। আর সেটিও ছিল আমির খানের সঙ্গে। ‘সিক্রেট সুপারস্টার’ নামের সেই ছবি জাইরা ওয়াসিমকে উপহার দিয়েছিল ফিল্মফেয়ারে সেরা অভিনেত্রীর পুরস্কার। আর গত ১১ মার্চ শেষ হয়েছে তাঁর তৃতীয় ছবি ‘দ্য স্কাই ইজ পিংক’–এর শুটিং। এই বায়োপিকে তাঁকে অনুপ্রেরণাদায়ক বক্তা আয়েশা চৌধুরীর ভূমিকায় দেখা গেছে, যিনি জীবনের একটা বড় সময় দুরারোগ্য ও বিরল পালমোনারি ফাইব্রোসিসে আক্রান্ত ছিলেন। এই রোগে ফুসফুসে ঘা হয় এবং শ্বাস-প্রশ্বাসে অনেক জটিলতার তৈরি হয়। মাত্র ১৯ বছর বয়সে মারা যান আয়েশা চৌধুরী। এই ছবিতে জাইরা ওয়াসিমের মা ও বাবার ভূমিকায় থাকবেন যথাক্রমে প্রিয়াঙ্কা চোপড়া ও ফারহান আখতার।
যা হোক, জাইরা ওয়াসিম গতকাল তাঁর ফেসবুক পেজে একটি দীর্ঘ স্টাটাস দিয়েছেন। এই প্রতিবেদন সেই পোস্টকে ঘিরে। কেননা, সেখানে জাইরা ওয়াসিম বলিউডে তাঁর যাত্রা আর অভিজ্ঞতার বিষয়ে বিস্তারিত লিখেছেন। আর জানিয়েছেন যে বলিউডে ভালো নেই এই মুসলিম তারকা। এখনে তিনি যা করছেন, তা নাকি তাঁর ধর্মীয় আদর্শ আর মূল্যবোধের সঙ্গে সাংঘর্ষিক। তাই তিনি লিখেছেন, ‘পাঁচ বছর আগে আমি একেবারে নিজের ইচ্ছায় বলিউডে পা রাখি। অবিশ্বাস্য জনপ্রিয়তা পাই। মানুষের মনোযোগের কেন্দ্রবিন্দু হই। রাতারাতি তরুণদের মডেল বনে যাই। কিন্তু আমি এগুলো কিছুই চাইনি। আমি আমার নতুন এসব পরিচয় নিয়ে সুখী নই।
জাইরা ওয়াসিম আরও লিখেছেন, ‘বলিউড আমাকে দুহাত ভরে দিয়েছে। ভালোবাসা, সমর্থন, জীবনযাপনের পদ্ধতি—সবকিছু। কিন্তু আমি যেভাবে কাজ করেছি, তাতে আমার ধর্মীয় বিশ্বাস ক্ষতিগ্রস্ত হয়েছে, ইসলামের সঙ্গে আমার সম্পর্ক হুমকির মুখে পড়েছে। আল্লাহর সঙ্গে আমার দূরত্ব বেড়েছে। আমার মানসিক শান্তি নষ্ট হয়েছে। আমি আমার জীবন থেকে বরকত হারিয়েছি। আমি ভুলতে বসেছিলাম, পৃথিবীতে আমাদের পাঠানোর উদ্দেশ্য। আর সফলতা সেখানেই যখন যে উদ্দেশ্যে আমাদের পৃথিবীতে পাঠানো হয়েছে আমরা তা পূরণ করতে সমর্থ হব।'
শেষ বাক্যে জাইরা ওয়াসিম জানিয়েছেন, মনের শান্তি আর ইমানের বিনিময়ে এসব সফলতা, তারকাখ্যাতি, কর্তৃত্ব, সম্পদ কিছুই চান না তিনি। তবে কি এই স্টাটাস বলিউড থেকে বিদায়ের প্রচ্ছন্ন ইঙ্গিত? ‘দ্য স্কাই ইজ পিংক’-ই হতে যাচ্ছে তাঁর শেষ ছবি?