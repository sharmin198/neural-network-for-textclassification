বলিউড ও হলিউড তারকা প্রিয়াঙ্কা চোপড়া বর্তমানে বেশ খোশমেজাজে আছেন। প্যারিসে প্রমোদতরীতে পার্টি করলেন। এখানেই ভাশুর জো জোনাস আর সোফি টার্নার দ্বিতীয়বারের মতো বিয়ে সারলেন। নিঃসন্দেহে এটি প্রিয়াঙ্কার জন্য একটা গুরুত্বপূর্ণ দিন। আর এই 'দেশি গার্ল' সেই দিনটি উদ্‌যাপন করলেন শাড়ি পরে।

অনেকেই বলছিলেন, প্রিয়াঙ্কা চোপড়া হলিউডে গিয়ে নাকি পশ্চিমা হয়ে গেছেন। নিয়মিত মেট গালা, গোল্ডেন গ্লোব, অ্যামি, অ্যাকাডেমি আর কানে গিয়ে হয়েছেন আরও পশ্চিমা। আর মার্কিন গায়ক নিক জোনাসকে বিয়ে করে হয়েছেন আরও আরও পশ্চিমা। মোট কথা, তাঁদের মতে ভারতীয় প্রিয়াঙ্কা চোপড়ার নাকি আর অবশিষ্ট নেই। কিন্তু, জো জোনাসের বিয়ের অনুষ্ঠানে গোলাপি শাড়ি পরে প্রিয়াঙ্কা বুঝিয়ে দিলেন, শাড়ি পরা ভুলে যাননি তিনি। ভারতীয় সত্তা বুকে নিয়েই ঘুরছেন আমেরিকা, প্যারিস, লন্ডন।
যুক্তরাষ্ট্রের লাস ভেগাসে গত মে মাসের ২ তারিখে বিলবোর্ড মিউজিক অ্যাওয়ার্ড শেষ হল। এর কয়েক ঘণ্টার মধ্যে একরকম গোপনেই বিয়ে সেরেছিলেন জো জোনাস আর ‘গেম অব থ্রোনস’ সিরিজের অভিনেত্রী সোফি টার্নার। আবারও ঢাক ঢোল পিটিয়ে মহাসমারোহে বিয়ে করলেন তাঁরা। আর এই অনুষ্ঠানেই গোলাপি রঙ্গের চমৎকার কারুকার্যময় শাড়ি পরে, খোঁপায় গোলাপি গোলাপ গুজে দেখিয়ে দিলেন, হৃদয়টা এখনো ভারতীয় রয়ে গেছে।
এই বিয়েতে জোনাস পরিবার আর তাঁদের কাছে কিছু বন্ধু-বান্ধব উপস্থিত ছিলেন। প্রিয়াঙ্কার শাশুড়ি, দুই জা- সবাই এদিন গোলাপি রঙ্গের পোশাক পরেছিল। অন্যদিকে নিক জোনাস, বড় ভাই কেভিন ও জো জোনাস, ছোট ভাই ফ্রাঙ্কলিন জোনাস ও বাবা পল কেভিন জোনাস- সবাই পরেছিল সাদা-কালো পশ্চিমা টুক্সেডো আর সঙ্গে মানানসই বো টাই।
অল্প গয়নায় প্রিয়াঙ্কাকে এই গোলাপি শাড়িতে লেগেছে অপরূপ। সবাই এক বাক্যে এই পোশাকের অকুণ্ঠ প্রশংসা করেছেন। অনেকেই ইনস্টাগ্রামে প্রিয়াঙ্কার পোস্ট করা শারির নিচে মন্তব্যে লিখেছেন, অন্য কিছুতের এর থেকে ভালো লাগা সম্ভব নয়। প্রিয়াঙ্কার এই লুককে পারফেক্ট বলে দশে দশ নম্বরও দিয়েছেন একজন। মেট গালায় প্রিয়াঙ্কা চোপড়ার কোটি টাকার পোশাকের চেয়ে যে শাড়ি কোটি গুণ ভালো সেটিও জানিয়েছেন এক ভক্ত। আবার অনেকেই প্রিয়াঙ্কাকে নিয়মিত শাড়ি পরতে উপদেশ দিয়েছেন।

যা হোক, অনেক দিন পর গোলাপি শাড়ির এই প্রিয়াঙ্কাকে দেখা যাবে ‘দ্য স্কাই ইজ পিংক’ ছবিতে। ছবিটি মূলত অনুপ্রেরণাদায়ক বক্তা আয়েশা চৌধুরীর ওপর। তিনি জীবনের একটা বড় সময় দুরারোগ্য ও বিরল পালমোনারি ফাইব্রোসিসে আক্রান্ত ছিলেন। এই ছবিতে আয়েশা চৌধুরির মা হবেন প্রিয়াঙ্কা চোপড়া। অন্যদিকে 'মিডওয়ে' এবং 'জুমাঞ্জি ২' ছবিতে দেখা মিলবে নিক জোনাসের।