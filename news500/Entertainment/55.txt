সালমান খান তো বিভিন্ন কারণেই খবরের শিরোনাম হন। কখনো ছবি, কখনো টিভি বা কখনো প্রেম বা বিতর্কের কারণে। কিন্তু সম্প্রতি তিনি শিরোনাম হয়েছেন একটা টিভি অনুষ্ঠানের প্রযোজক হয়ে। সেই অনুষ্ঠানের নাম নাচ-বালিয়ে ৯। এবার নাচ-বালিয়ে ৯ আবারও খবরের শিরোনাম হয়ে আসল বলিউডের সব থেকে আলোচিত তারকা জুটি রণবীর সিং ও দীপিকা পাড়ুকোনের কল্যাণে।

গতকাল শনিবার শোনা গিয়েছিল সালমান খানের নাচ বালিয়েতে দেখা দেবেন দীপিকা পাড়ুকোন ও রণবীর সিং জুটিকে। কিন্তু এর পরে একটা প্রশ্নবোধক চিহ্নও ছিল। ২৪ ঘণ্টার মধ্যে সেই প্রশ্নবোধক চিহ্ন বদলে দাঁড়ি হয়েছে। সূত্র নিশ্চিত করেছে, দীপিকা ও রণবীরের নাচ দিয়ে যাত্রা শুরু করবে 'নাচ বালিয়ে ৯'।
নাচ বালিয়ে ভারতীয় হিন্দি চ্যানেল স্টার প্লাসের জনপ্রিয় রিয়েলিটি শো। প্রতিটি সিজনে এখানে মূলত দম্পতিরা আসেন, নাচেন, জয় করেন। আর গুরুত্বপূর্ণ পর্বগুলোতে জনপ্রিয় সব তারকারা আসেন বিশেষ অতিথি হয়ে। এবারে নাচ বালিয়ের নবম আসরের 'গ্র্যান্ড ওপেনিংয়ে' বিশেষ অতিথি হয়ে আসবেন এই তারকা জুটি। তাই এই বিশেষ পর্বকে আরও বিশেষ করতে উপস্থাপক হিসেবে দেখা যাবে বলিউডের ভাইজান সালমান খানকে।

এই শোয়ের সঙ্গে সংশ্লিষ্ট একটা সূত্র ভারতের প্রথম সারির একটা দৈনিককে বলেছেন, 'স্টার প্লাস অনেক দিন ধরেই এই জুটির সঙ্গে কথাবার্তা চালাচ্ছিল। কিন্তু ব্যাটে বলে সময় মিলেছিল না। কারণ তাঁরা লন্ডনে "এইটি থ্রি" ছবির শুটিংয়ে ব্যস্ত। অবশেষে জুলাইয়ের দ্বিতীয় সপ্তাহে তাঁরা সময় দিয়েছেন। আর তখনই শুটিং হবে। সালমান ভাই এই পর্ব উপস্থাপনা করবেন। এই তিনে মিলে অনেক মজা হবে।'
এবারের আয়োজনে বিচারকদের আসরে কারা বসবেন সেই তালিকা এখনো চূড়ান্ত হয়নি। তবে একজনের নাম নিশ্চিত হয়েছে। তিনি রাভিনা ট্যান্ডন। তাঁর সঙ্গে টাইগার শ্রফ, দিশা পাটানি এবং শহীদ কাপুরকে দেখা যেতে পারে বলে কানাঘুষা চলছে। তবে এই নামগুলোর কোনোটাই চূড়ান্ত নয়। তবে ভারত ছবির পরিচালক আলী আব্বাস জাফরকে একটি পর্বে বিশেষ অতিথি হিসেবে আনা হবে।

অবশ্য কিছুদিন আগে ‘নাচ বালিয়ে ৯’ এর প্রোমো প্রকাশিত হয়। যেখানে উর্বশী এবং বিশালকে 'আগুন এবং বরফ' থিমে নাচতে দেখা যায়। এবারের আসরে উর্বশী ঢোলকিয়ার সঙ্গে জুটি বাঁধবেন অনুজ সাচদেবা। অন্যদিকে বিশাল আসবেন তাঁর প্রাক্তন বান্ধবী মধুরিমা তুলি সঙ্গে। এ ছাড়া প্রিন্স নারুলা এবং তাঁর স্ত্রী ইউভিকা চৌধুরীকেও জুটি বেঁধে নাচতে দেখা যেতে পারে। প্রতিযোগীদের চূড়ান্ত তালিকা এখনো জানা যায়নি। তবে এটা নিশ্চিত যে জনপ্রিয় উপস্থাপক মনীষ পল এই শো সঞ্চালনা করবেন।