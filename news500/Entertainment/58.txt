এ বর্ষায় বেশ জমে উঠেছে রাজধানীর নাট্যাঙ্গন। এক দিন আগে দুটি নতুন নাটক দেখেছে শহর। গতকাল শনিবার সন্ধ্যায় পুরোনো নাটক ফিরে এসেছে নতুন নামে। ‘দাঁড়াও...জন্ম যদি তব বঙ্গে’ নাটকটি মঞ্চস্থ হলো ‘মাইকেল মধুসূদন’ নামে। মাইকেল মধুসূদন দত্তর ১৪৬তম প্রয়াণদিবস উপলক্ষে রাজধানীর বেইলি রোডের মহিলা সমিতির নীলিমা ইব্রাহিম মিলনায়তনে নাটকটি প্রদর্শন করে প্রাঙ্গণেমোর। গতকাল শনিবার ছিল নাটকের অষ্টম প্রদর্শনী।

২০১৭ সালের ২৬ জানুয়ারি ঢাকার মঞ্চে উদ্বোধন হয় নাটক ‘দাঁড়াও...জন্ম যদি তব বঙ্গে’র। নাটকটি প্রাঙ্গণেমোরের দ্বাদশ প্রযোজনা। নাটকটি লিখেছেন অপূর্ব কুমার কুণ্ডু। নির্দেশনা দিয়েছেন ও নাটকে ‘মাইকেল’ চরিত্রে অভিনয় করেছেন অনন্ত হিরা। নির্দেশক জানান, এখন থেকে ‘মাইকেল মধুসূদন’ নামেই মঞ্চস্থ হবে ‘দাঁড়াও...জন্ম যদি তব বঙ্গে’ নাটকটি। তিনি জানান, নাট্যকার এবং নির্দেশকের যৌথ সিদ্ধান্তে নাটকের নাম পরিবর্তন করা হয়েছে।
মাঝপথে কেন নাটকের নাম পরিবর্তন করতে হলো? অনন্ত হিরা বলেন, ‘আমাদের মনে হয়েছে “দাঁড়াও...জন্ম যদি তব বঙ্গে” নাম একটু কঠিন, এই নামের সঙ্গে দর্শক ঠিক সেভাবে যোগাযোগ করতে পারে না। “মাইকেল মধুসূদন” নামের সঙ্গে দর্শক সহজেই যোগাযোগ করতে পারবে। এ জন্যই নামটি পরিবর্তন করেছি।’
নাটকে মাইকেল মধুসূদনের চরিত্রে অভিনয় করেছেন নির্দেশক অনন্ত হিরা। ঈশ্বরচন্দ্র বিদ্যাসাগর চরিত্রে অভিনয় করেছেন রামিজ রাজু। আরও অভিনয় করেছেন শুভেচ্ছা রহমান। নাটকটির মঞ্চ ও পোশাক পরিকল্পনা করেছেন নূনা আফরোজ, সংগীতের পরিকল্পনা করেছেন রামিজ রাজু এবং আলোক পরিকল্পনা করেছেন আহমেদ সুজন।

‘মাইকেল মধুসূদন’ নাটক নিয়ে অনন্ত হিরা বলেন, ‌‘মাইকেল মধুসূদন এমন একজন সৃষ্টিশীল মানুষ, যিনি একাধারে বাংলা ভাষার প্রথম নাটক “শর্মিষ্ঠা”, প্রথম অনুবাদ নাটক “রত্নাবলী”, প্রথম প্রহসন, প্রথম ট্র্যাজেডি নাটকের রচয়িতা এবং প্রথম অমিত্রাক্ষর ছন্দে মহাকাব্য রচনা করেছেন। তাঁকে নিয়েই এই নাট্য প্রযোজনা। বাংলা নাটকের যেকোনো প্রয়োগকর্তার দায় তাঁকে নিয়ে কাজ করা।’