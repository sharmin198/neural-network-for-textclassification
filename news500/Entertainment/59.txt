যুক্তরাষ্ট্রের ভার্জিনিয়ায় শুরু হয়েছে মাইলস ব্যান্ডের ৪০ বছর পূর্তির প্রথম কনসার্ট। ২৯ জুনের এই অনুষ্ঠানে অংশ নিয়েছেন শাফিন আহমেদ ছাড়া দলের বাকি সদস্যরা। সবার সঙ্গে একই দিনে যুক্তরাষ্ট্র দূতাবাস কর্তৃপক্ষের কাছ থেকে পাসপোর্ট হাতে না পাওয়ায় দলের সঙ্গী হতে পারেননি শাফিন। যুক্তরাষ্ট্রের নিউ জার্সির একটি অনুষ্ঠানে ব্যান্ডের অন্য সদস্যদের সঙ্গে শাফিনকে দেখা না গেলে বিষয়টি পরিষ্কার হয়। এরপর যুক্তরাষ্ট্রে মাইলস সদস্য মানাম আহমেদের সঙ্গে যোগাযোগ করা হলে শাফিনের যেতে না পারার বিষয়টি নিশ্চিত করেন।

মানাম আহমেদ বলেন, ‘আমাদের সবার ভিসা হয়ে গেলেও কী কারণে যেন শাফিন তার পাসপোর্ট হাতে পায়নি। তাই ইচ্ছা থাকা সত্ত্বেও সবার একসঙ্গে আসা সম্ভব হয়নি। ৪০ বছর পূর্তির অনুষ্ঠানে আমরা তাকে খুব মিস করছি।’
দলের সবচেয়ে গুরুত্বপূর্ণ সদস্য শাফিন আহমেদ ছাড়া কীভাবে ৪০ বছর পূর্তির অনুষ্ঠান হবে, এমন প্রশ্নে মানাম বলেন, ‘আমরা আশা করছি, কিছুদিনের মধ্যে শাফিন আমাদের সঙ্গে যোগ দেবে। যে সমস্যায় যোগ দিতে পারেনি, সেখানে কারোরই কিছু করার নেই। শুরুর অনুষ্ঠানে তাকে মিস করেছি। শাফিনের সঙ্গে আলাপ করে আমরা আরেকজন সদস্যকে হায়ার করেছি।’

কিন্তু শাফিন আহমেদ তো ভোকাল? ‘মাইলস ব্যান্ডে মাল্টিভোকাল আছে। এখন তো আমাদের এমন অবস্থা, কনসার্টে সূত্রধরের কাজ করতে হয় (হাসি)। একটা গানের লাইন শুরু করলে শ্রোতারাই পুরো গানটা শেষ করে। আমরা এখনো অপেক্ষা করছি আমাদের বন্ধুর জন্য।’

এদিকে বিষয়টি নিয়ে কথা বলতে শাফিন আহমেদের সঙ্গে যোগাযোগ করেও তাঁর সঙ্গে কথা বলা সম্ভব হয়নি। খোঁজ নিয়ে জানা গেছে, ঠিক সময়ে শাফিন যেতে না পারায় মাইলস লাইনআপে যুক্ত হয়েছেন পাভেল, তিনি এর আগেও দলটির সঙ্গে গিটারিস্ট হিসেবে বাজিয়েছেন।

৪০ বছর পূর্তি উপলক্ষে যুক্তরাষ্ট্র, কানাডা ও অস্ট্রেলিয়ায় কনসার্ট করবে ব্যান্ডটি। শাফিন ছাড়া মাইলস ব্যান্ডের অন্য সদস্যরা হলেন হামিন আহমেদ, মানাম আহমেদ, তূর্য ও জুয়েল।