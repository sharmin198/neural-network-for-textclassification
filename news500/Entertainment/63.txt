ঈদুল ফিতরে শাকিব খানের দুটি ছবি পাসওয়ার্ড ও নোলক মুক্তি পায়। ঈদের সময় শাকিবভক্ত ও দর্শকদের মধ্যে বেশ আলোচনা তৈরি হয় ছবি দুটি নিয়ে। মুক্তির পর প্রেক্ষাগৃহে শাকিব বনাম শাকিবের লড়াই জমে ওঠে। যদিও বিতর্ক ও নানা আলোচনায় সরব থাকে পাসওয়ার্ড।

ঈদুল আজহায়ও ব্যতিক্রম নেই। মাস দেড়েক বাকি এখনো। এবারও শাকিব খান অভিনীত দুটি ছবি মুক্তির কথা শোনা যাচ্ছে। শামীম আহমেদ রনি পরিচালিত শাহেনশাহ ও জাকির হোসেন রাজুর মনের মতো মানুষ পাইলাম না ছবি দুটি মুখোমুখি হতে পারে এ সময়ে। শাহেনশাহ ছবির শুটিং আগেই শেষ হয়েছে আর মনের মতো মানুষ পাইলাম না ছবির শুটিং চলছে।
মনের মতো মানুষ পাইলাম না ছবির প্রযোজক ও প্রযোজনা প্রতিষ্ঠান দেশ বাংলা মাল্টিমিডিয়ার অন্যতম কর্ণধার এনামুল আরমান বলেন, ‘এরই মধ্যে আমরা ছবিটির বুকিং শুরু করেছি। প্রায় ৫০টি প্রেক্ষাগৃহ বুকিংও করা হয়ে গেছে। ছবির বাকি কাজ শেষ করতে টানা কাজ চলছে।’

এনামুল আরমান আরও জানান, চূড়ান্তভাবে ১৭০-১৮০টি প্রেক্ষাগৃহে মুক্তির দেওয়ার ইচ্ছা আছে। শাহেনশাহ ছবিটি গত ঈদুল ফিতরে মুক্তির কথা ছিল। শাকিব খানের আরও দুটি ছবি মুক্তির কারণে এই ছবিটির মুক্তি পিছিয়ে যায়। সে সময় ছবির প্রযোজক সেলিম খান জানিয়েছিলেন, ঈদুল আজহায় মুক্তি পাবে ছবিটি। তবে ছবিটির মুক্তি নিয়ে এখনো নিশ্চিত নন ছবির প্রযোজক। সেলিম খান বলেন, ‘এটি বড় বাজেটের ছবি। ঈদে মুক্তি না দিতে পারলে লোকসান হবে। ছবিটি মুক্তির জন্য প্রস্তুত আছে। এই ঈদেই মুক্তি দিতে চাই। কিন্তু মনের মতো মানুষ পাইলাম না ছবির প্রযোজক আমার বন্ধু। হলসংকটের কারণে আমাদের দুজনের আরেকটু আলোচনার দরকার আছে।’

তবে শেষ পর্যন্ত দুটি ছবিই মুক্তি পেলে ঈদুল আজহায় আবারও শাকিব বনাম শাকিবের লড়াই জমবে প্রেক্ষাগৃহে।