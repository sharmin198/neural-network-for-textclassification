কঙ্গনা রনৌতের ‘মেন্টাল হ্যায় কেয়া’ নিয়ে বিতর্ক, মামলা, পাল্টাপাল্টি অভিযোগ—সব মিলিয়ে এত সমস্যা, যে কাউকে পাগল করে ফেলার জন্য যথেষ্ট। এবার জানা গেল, ছবির নামে আর ‘মেন্টাল’ শব্দটি থাকছে না। বদলে যাচ্ছে ছবির নাম। রাজ কুমার রাও আর কঙ্গনা রনৌত অভিনীত এই ছবির নতুন নাম ‘জাজমেন্টাল হ্যায় কেয়া’।

এই ছবির প্রথম পোস্টার প্রকাশের সঙ্গে সঙ্গেই শুরু হয় বিতর্ক। একতা কাপুরের প্রযোজনা প্রতিষ্ঠান বালাজি মোশন পিকচার্স প্রযোজিত এই ছবির প্রথম পোস্টার দেখে রীতিমতো খেপেছিল ইন্ডিয়ান সাইকিয়াট্রিক সোসাইটি (আইপিএস)। তারা সেন্ট্রাল বোর্ড অব ফিল্ম সার্টিফিকেশনের (সিবিএফসি) চেয়ারম্যান প্রসূন যোশিকে ছবিটির ছাড়পত্র না দেওয়ার জন্য একটি চিঠি দেয়।
ওই চিঠিতে বলা হয়, ‘আমরা চলচ্চিত্রের নাম নিয়ে আপত্তি জানাচ্ছি, এটি মানসিক সমস্যা এবং যাঁরা মানসিকভাবে অসুস্থ, তাঁদের প্রতি অবমাননাকর, অরুচিশীল এবং অমানবিক। ছবির নামে যাঁরা মানসিক স্বাস্থ্যসেবা নিচ্ছেন, তাঁদের ব্যঙ্গ ও অবমাননা করা হয়েছে। তাই ওই চলচ্চিত্রের নাম অপসারণের দাবি জানাচ্ছি।’ চিঠিতে আরও বলা হয়, ‘মানসিক সমস্যায় যাঁরা ভুগছেন, তাঁদের অধিকার লঙ্ঘনকারী যেকোনো ঘটনাকে ছবি থেকে বাদ দেওয়ার জন্য দাবি করছি।’

আইপিএসের সেই দাবি এবার পূরণ হলো। ‘মেন্টাল’ হলো ‘জাজমেন্টাল’। বালাজি মোশন পিকচার্সের একজন মুখপাত্র ছবির নাম পরিবর্তন হওয়ার পর জানালেন, মানসিক স্বাস্থ্যসেবার মতো একটা সংবেদনশীল বিষয়কে কোনোভাবে আঘাত করা বা ছোট করা তাঁদের উদ্দেশ্য নয়। তাই এই ছবির নির্মাতারা সবাই মিলে ঠিক করেছেন, বদলে ফেলবেন ছবির নাম। কঙ্গনা আর রাজকুমার দুজনই ছবিতে দুর্দান্ত অভিনয় করেছেন। বড় পর্দায় ছবিটি দর্শকদের কাছে পৌঁছে দিতে কারও তর সইছে না বলেও যোগ করেন ওই মুখপাত্র।

কঙ্গনা রনৌত গত বৃহস্পতিবার রাতে সাংবাদিকদের বলেন, ‘গত সপ্তাহে আমাদের ছবির ট্রেলার মুক্তি দেওয়ার কথা ছিল। তার কিছুদিন আগে এই ট্রেলার ছাড়পত্রের জন্য জমা দেওয়া হয়। তখন অল ইন্ডিয়া সাইকিয়াট্রিক ডিপার্টমেন্ট থেকে আপত্তি জানানো হয়। আমরা তাদের আপত্তি মেনে ছবির নামের পরিবর্তন করতে পেরে আনন্দিত। কারণ, তারা তো সরকারেরই অংশ। আর আমাদের অবশ্যই সরকারকে সম্মান করতে হবে। তারা এই ছবিটি খুবই ভালোবেসেছে আর পুরো ছবির কোথাও কোনো কর্তন করেনি।’

কঙ্গনা আরও যোগ করেছেন, তারা কেবল একটি পরিবর্তন চেয়েছে। আর সেটা হলো ‘মেন্টাল’ শব্দ। গত বছর থেকে নাকি সেন্সর বোর্ড ‘পাগলা’ এবং ‘পাগল’-এর মতো কয়েকটি শব্দ নিষিদ্ধ করেছে। সেন্সর বোর্ড তাই ছবির নাম সম্পর্কে মন্তব্য করেছে, একটু বেশি কর্কশ।

‘জাজমেন্টাল হ্যায় কেয়া’ ছবি নাকি অত্যন্ত সতর্কতার সঙ্গে দায়িত্ব নিয়ে বানানো হয়েছে। এখানে কাউকে ছোট করে দেখানোর সুযোগ নেই। ছবি মুক্তির কয়েক সপ্তাহ আগে নাম নিয়ে আপত্তি আসায় নির্মাতারা দ্রুত নতুন নাম দিয়েছেন। নতুন করে এই নাম নিবন্ধনও করা হয়েছে। আর সেই সঙ্গে সেন্সর বোর্ড থেকে সার্টিফিকেটও পেয়েছে।

প্রকাশ কোভালামুড়ি পরিচালিত এই ছবি মুক্তি পাওয়ার কথা ছিল আরও এক সপ্তাহ আগে, ২১ জুন। কিন্তু নাম, কুরুচিপূর্ণ পোস্টারের অভিযোগ, ‘সুপার থার্টি’ ছবির সঙ্গে সংঘাত—সব মিলিয়ে পেছাতে হয়েছে ছবি মুক্তির তারিখ। নতুন নামের সঙ্গে তৈরি হয়েছে নতুন পোস্টারও। এবার সবকিছু ঠিক থাকলে আর নতুন কোনো ঝামেলা না হলে ছবিটি ২৬ জুলাই মুক্তি দেওয়া হবে। তবে শর্ত একটাই, নতুন করে কোনো ঝামেলা না হলে।

কিন্তু কঙ্গনার ছবির নতুন করে কোনো ঝামেলা হবে না, সেই নিশ্চয়তা কে দেবে?