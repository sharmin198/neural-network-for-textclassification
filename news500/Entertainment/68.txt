বলিউডে কাজ শুরু করেছেন মোটে সাত বছর। এর মধ্যেই নিজেকে বলিউডের সেরা একজন অভিনেত্রী হিসেবে প্রমাণ করেছেন আলিয়া ভাট। তারকা সন্তানের তকমা গায়ে লাগলেও নিজের পরিশ্রমেই এসেছেন এতটা দূর। আর তাঁর প্রমাণ মেলে আলিয়ার প্রতিটি ছবিতেই। অভিনয়ে নিজেকে ছাড়িয়ে যান, একটি ছবি থেকে আরেকটিতে। কিন্তু এই সফলতায় কিছুই যায়–আসে না তাঁর। সম্প্রতি এক সাক্ষাৎকারে এমনটাই জানালেন।

বোম্বে টাইমসকে দেওয়া সাক্ষাৎকারে আলিয়া ভাটকে প্রশ্ন করা হয়, ছবির সফলতা ও ব্যর্থতা নিয়ে তাঁর মতামত কী? আলিয়ার সোজা উত্তর, এ নিয়ে তাঁর কোনো মাথাব্যথাই নেই। ছবির সফলতা কিংবা ব্যর্থতা তাঁর ওপর কোনো প্রভাব ফেলে না। আলিয়া বলেন, ‘আমার কাছে সবচেয়ে গুরুত্বপূর্ণ হলো কাজের ধারা। সেটে যাও, চরিত্র নিয়ে পড়ালেখা করো, চরিত্রটি ঠিকঠাকভাবে করো, পরিচালকের স্বপ্নটাকে বোঝো...। ছবি মুক্তির পরে কী হবে—এ নিয়ে কখনো মনোযোগী হওয়া ঠিক না। ছবি সফল হোক কিংবা ব্যর্থ, আমার মনে হয়, ছবিতে আমার কাজ সত্যিকারভাবে ঠিকঠাক করতে পারলাম কি না, এটা হলো বড় বিষয়।’
আলিয়া ভাটের কাছে বক্স অফিসে প্রথম দ্বিতীয় কিংবা তৃতীয় হওয়ায় কিছু যায়–আসে না। এটা তাঁর কাছে কোনো গুরুত্ব বহন করে না। তিনি বলেন, ‘আমি ভালো অভিনয় করতে চাই। এর মধ্য দিয়ে দর্শকদের ভালোবাসা পেতে চাই। টুইটারে কেউ “আই লাভ ইউ” বলল, এমন ভালোবাসায় আমি বিশ্বাসী নই।’
আলিয়াকে দেখা যাবে ‘ব্রহ্মাস্ত্র’ ছবিতে। সেখানে তিনি অভিনয় করেছেন প্রেমিক রণবীর কাপুরের সঙ্গে। ছবিটি পরিচালনা করেছেন অয়ন মুখার্জি। মুক্তি পেতে পারে ২০২০ সালে। এ ছাড়া বাবা মহেশ ভাটের পরিচালনায় বোন পূজা ভাটের সঙ্গে ‘সড়ক টু’ ছবিতেও কাজ করবেন। দেখা যাবে ‘ট্রিপল আর’ ছবিতেও।