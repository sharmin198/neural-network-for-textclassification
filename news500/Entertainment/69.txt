আজ বাবা শাহরুখ খানের জন্য খুশির দিন। তাঁর একমাত্র মেয়ে সুহানা খান লন্ডনের আর্ডিংলি কলেজ থেকে স্নাতক করেছেন। ড্রামায় অনন্য অবদানের জন্য সুহানাকে ‘রাসেল কাপ পুরস্কার’ দেওয়া হয়েছে। সুহানা যখন এই সম্মাননা নিচ্ছেন, তখন দর্শকসারিতে বসে হাততালি দিয়েছেন তাঁর বাবা শাহরুখ খান আর মা গৌরী খান। অনেকের মনেই প্রশ্ন জেগেছে, ওই সময় কিং খানের চোখের কোণে জ্বল জ্বল করছিল মুক্তার মতো দুফোঁটা জল?

তা জানা যায়নি। তবে মেয়ে দারুণভাবে স্নাতক সম্পন্ন করেছেন, শাহরুখ খান যে যারপরনাই আপ্লুত, তা জানা গেল সামাজিক যোগাযোগমাধ্যমে তাঁর পোস্ট থেকে। ‘গ্র্যাজুয়েশন লাঞ্চ’ শেষে শাহরুখ খান স্ত্রী আর সন্তানকে নিয়ে ছবি পোস্ট করেছেন ইনস্টাগ্রামে। ক্যাপশনে লিখেছেন, ‘চারটা বছর কীভাবে যেন উড়ে চলে গেল। আর্ডিংলি থেকে গ্র্যাজুয়েশনের দিনটাও চলে এল। এখানে শেষবার পিৎজা খাওয়া, শেষবার ট্রেনে চড়া...এগুলো শেষ। এবার সত্যিকারের জগতে পা রাখার পালা। স্কুল শেষ হয়েছে, কিন্তু শেখার কোনো শেষ নেই।’
শাহরুখের এই পোস্টের নিচে করণ জোহর, শ্বেতা বচ্চন, মনীশ মালহোত্রা, সঞ্জয় কাপুর, মাহীপ কাপুর, মাহিরা খান, অনন্যা পান্ডের মা ভাবনা পান্ডে এবং অন্য আরও অনেকে অভিনন্দন জানিয়েছেন সুহানা খানকে। আরেকটা পোস্টে শাহরুখ খান তাঁর আর সুহানা খানের ছবি পোস্ট করে লিখেছেন, ‘আজ স্কুলের শেষ দিন। সামনের দিনগুলোয় নতুন অনেক অভিজ্ঞতার রং যোগ হবে তোমার জীবনের পালকে।’
ড্রামাতে সুহানার অবদান কী, তা সামাজিক যোগাযোগমাধ্যমের কল্যাণে বছর দুয়েক আগেই সবাই জেনে গেছে। তখন স্কুলের এক অনুষ্ঠানে অভিনয় করেন সুহানা। সেই ভিডিও ভাইরাল হয়ে ঘুরে বেড়াচ্ছিল ইন্টারনেটে। অনেকেই তখন সুহানার অভিনয়ের ভূয়সী প্রশংসা করেন। এরপর শাহরুখ খান এক সাক্ষাৎকারে জানান অভিনয়ের প্রতি সুহানার আগ্রহের কথা।

আরেকটি সাক্ষাৎকারে সুহানার অভিনয় প্রসঙ্গে শাহরুখ খান বলেন, ‘সুহানা অভিনয় করতে চায়। আর সে আমার কাছ থেকে অভিনয়ের কোনো পাঠ নিতে চায় না। আমার মনে হয়, এই ভাবনাটা খুব ভালো। কারণ, সে আমার মতো একই কাজ করতে চায়, কিন্তু নিজের মতো করে, একেবারেই স্বতন্ত্র।’
বাবা শাহরুখ যখন এত ছবি পোস্ট করে, লিখে মেয়ের গ্র্যাজুয়েশন উদ্‌যাপন করছেন, তখন মা গৌরী খান কেন হাত গুটিয়ে বসে থাকবেন! তিনি ইনস্টাগ্রামে গ্র্যাজুয়েশন লাঞ্চের ভিডিও শেয়ার করেছেন। ক্যাপশনে লিখেছেন, ‘আর্ডিংলিতে গ্র্যাজুয়েশন লাঞ্চ।’ গৌরী খানের পোস্ট করা ছবিতে সাদা শার্ট, অল্প মেকআপ আর খোলা চুলের ‘ফ্রেশ সুহানা’কে দেখা গেছে।

এখন সুহানা উচ্চতর পড়াশোনার জন্য পা বাড়াবেন, নাকি বই–খাতা সব তুলে বলিউডে অভিনয়ে যোগ দেবেন, তা সময়ই বলে দেবে।