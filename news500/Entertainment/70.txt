আসছে ঈদুল আজহা। ঈদুল ফিতর শেষে অভিনয় শিল্পী সংঘের নির্বাচন নিয়ে ব্যস্ত ছিলেন টেলিভিশন তারকারা। ফের ঈদুল আজহা ঘিরে নাটকে অভিনয়ের জন্য প্রস্তুত হচ্ছেন তাঁরা। পরিচালকেরাও পরিকল্পনা করছেন ঈদকে ঘিরে। ঢাকায় ও ঢাকার বাইরে চলছে শুটিং পরিকল্পনা। শুটিং মাঠে নেমেও গেছেন কেউ। তবে ১ জুলাই থেকে শুরু হবে পুরোদস্তুর শুটিং।

পরিচালক ও ডিরেক্টরস গিল্ডের সভাপতি সালাহউদ্দিন লাভলু বলেন, ‘বিশ্বকাপ ক্রিকেটের কারণে ঈদের নাটকের পরিকল্পনা করতে সবারই কমবেশি সময় লাগছে। আবার অভিনয় শিল্পী সংঘের নির্বাচন ছিল। এবার আমি দুটি সাত পর্বের আর একটি টেলিছবি বানাব। আগামী সপ্তাহে কাজ শুরু করব।’
ঈদ আসতে এক মাসের বেশি সময় বাকি। এই সময়ের মধ্যে টেলিভিশন চ্যানেল ও অনলাইন প্ল্যাটফর্মগুলোর চাহিদা মেটাতে অভিনয়শিল্পীরা ব্যস্ত হয়ে উঠছেন। জানা গেছে, অসংখ্য নাটকের শিডিউল মেলাতে কাজ করতে হতে পারে গভীর রাত পর্যন্ত। বরাবরের মতো এবারও নাটকগুলোতে থাকছেন জাহিদ হাসান, চঞ্চল চৌধুরী, মোশাররফ করিম, আফরান নিশো,অপূর্ব, সজল,নাঈম,নিলয়, ইরফান সাজ্জাদ, তৌসিফ মাহবুব, মনোজ, নুসরাত ইমরোজ তিশা, মম, মেহ্জাবীন, অপর্ণা ঘোষ, মৌসুমী হামিদ,শবনম ফারিয়া, সাবিলা নূর, তানজিন তিশা, সাফা কবির প্রমুখ। এক ঘণ্টার নাটক ও টেলিছবির পাশাপাশি অনেকের হাতে রয়েছে ধারাবাহিক নাটকও।

ঈদুল ফিতরে প্রচারের জন্য নির্মিত কিছু নাটকও এই ঈদে কিছু চ্যানেলে প্রচারিত হবে। চঞ্চল চৌধুরী বলেন, ‘এবার বেশি নাটকে অভিনয়ের ইচ্ছা নেই। রোজার ঈদে গোটা বিশেক নাটকে অভিনয় করেছিলাম। কিছু নাটক প্রচারিত হয়েছে। বাকিগুলো রয়ে গেছে। এর বাইরে সাতটি নাটকের কাজ শুরু করছি।’

এবারের ঈদে অভিনেতা সজলের ১০টির মতো নাটক প্রচারিত হবে। কথাবার্তা সেভাবেই ঠিক করে নিয়েছেন পরিচালকদের সঙ্গে। তিনি জানান, ‘কাজ শুরু করেছি। ঢিমেতালে চলছে। ১ জুলাই থেকে ভালোভাবে শুরু হবে।’

এই মুহূর্তে নুসরাত ইমরোজ তিশা আছেন লন্ডনে। এসেই ঈদের নাটকের শুটিংয়ে ঢুকে পড়বেন।

এবার বেছে বেছে কাজ করবেন শবনম ফারিয়া। তিনি বলেন, ‘অনেক বেশি কাজ করতে গেলে মান ধরে রাখাটা মুশকিল। তাই সিদ্ধান্ত চূড়ান্ত, ১০টির বেশি নাটক নয়।’

বেসরকারি বিশ্ববিদ্যালয়ের শিক্ষার্থী অভিনয়শিল্পী সাবিলা নূর মিডটার্ম পরীক্ষার জন্য শিডিউল মেলাতে গিয়ে ১০ জুন থেকেই নাটকের শুটিং শুরু করেছেন। তিনি বলেন, ‘তিনটি নাটকের শুটিং এরই মধ্যে শেষ। বাকি আছে পাঁচ-ছয়টি নাটকের কাজ। জুলাই থেকে আবার শুরু করব।’

প্রযোজনা প্রতিষ্ঠান ১৯৫২ এন্টারটেইনমেন্টের ঈদের নাটকের ব্যস্ততা শুরু হবে সোমবার থেকে। জানালেন প্রতিষ্ঠানটির কর্ণধার সাজু মুনতাসির।