অভিনয় শিল্পী সংঘের নির্বাচিত প্রতিনিধিদের অভিষেক অনুষ্ঠানে একত্র হয়েছিলেন অভিনয়শিল্পীরা। শিল্পকলা একাডেমির জাতীয় চিত্রশালা মিলনায়তনে গতকাল শুক্রবার বিকেলে অভিষেক অনুষ্ঠান উপলক্ষে শুভেচ্ছা বিনিময়, প্রদীপ প্রজ্বালনের পাশাপাশি ছিল নতুন কমিটির সামনের কাজগুলো নিয়ে অঙ্গীকারের আয়োজন।

শুরুতে মঙ্গলপ্রদীপ জ্বালেন সংঘের নবনির্বাচিত সভাপতি শহীদুজ্জামান সেলিম ও সাধারণ সম্পাদক আহসান হাবীব নাসিমসহ ২১ জন অভিনয়শিল্পী। শুভেচ্ছা ও কৃতজ্ঞতা জানানো হয় নির্বাচন কমিশনারদের।
অনুষ্ঠানে শহীদুজ্জামান সেলিম বলেন, শিল্পীদের যথাযোগ্য পারিশ্রমিকের নিশ্চয়তাসহ পেশার নিরাপত্তা ও পেশাদারত্ব রক্ষার বিষয়ে নিরলসভাবে কাজ করবে অভিনয় শিল্পী সংঘ। প্রতিবছর জ্যেষ্ঠ শিল্পীদের কর্মজীবনের ওপর নির্মাণ করা হবে তথ্যচিত্র। সেগুলো দিয়ে গড়া হবে আর্কাইভ। চলচ্চিত্র পুরস্কারের মতো টেলিভিশনের অভিনয়শিল্পীদের জন্যও জাতীয় পুরস্কার প্রবর্তনের বিষয়ে উদ্যোগ নেওয়া হবে। জাতীয়ভাবে অভিনয়শিল্পীদের পৃথক পরিচয়পত্র প্রদানে সরকারের প্রতি আহ্বান জানানো হবে।

দ্বিতীয় পর্বে ছিল গান ও পাঠ। ‘জিতবে একুশ, হারবে না কেউ’ স্লোগানে ২১ জুন অনুষ্ঠিত হয় অভিনয়শিল্পী সংঘের দ্বিবার্ষিক নির্বাচন। অনুষ্ঠান উপস্থাপনা করেন সাজু খাদেম।