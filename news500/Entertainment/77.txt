২০০৮ সালের ১৪ নভেম্বর ‘দোস্তানা’ নামে বলিউডের একটি ছবি মুক্তি পায়। ছবিটি মুক্তির পরই নানা দিক থেকে ইতিহাস গড়ে। বিশেষ করে ‘মোস্ট স্টাইলিশ’ সিনেমা হিসেবে ছবিটি এখনো আইকনিক। প্রিয়াঙ্কা চোপড়া, জন আব্রাহাম ও অভিষেক বচ্চন অভিনীত এই ছবি ৯টি ফিল্মফেয়ার মনোনয়ন পায় আর তরুণদের ফ্যাশনকে দারুণভাবে প্রভাবিত করে। ‘দেশি গার্ল’ গানে প্রিয়াঙ্কা চোপড়ার সোনালি শাড়ি পরবর্তী কয়েক বছর পর্যন্ত সবচেয়ে জনপ্রিয় শাড়ির তালিকায় স্থান নেয়।
এর মধ্যে কেটে গেছে ১১ বছর। এখন বলিউডে সিক্যুয়াল, বায়োপিক আর রিমেক তৈরির হিড়িক পড়ে গেছে। তাই আবারও বড় পর্দা মাতাতে আসছে এই ফ্র্যাঞ্চাইজির দ্বিতীয় ছবি ‘দোস্তানা ২’। আর প্রযোজক করণ জোহর টুইটারে পোস্ট করে জানিয়েছেন, এবারের ছবিতে মুখ্য চরিত্রে দেখা যাবে ‘ফ্রেশ ফেস’ জাহ্নবী কাপুর ও কার্তিক আরিয়ানকে। প্রযোজক বনি কাপুর ও শ্রীদেবী কন্যা জাহ্নবী ইতিমধ্যে ‘ধড়ক’ ছবি দিয়ে প্রশংসা কুড়িয়েছেন দর্শক আর সমালোচকদের। অন্যদিকে বেশ কয়েকটি সিনেমা দিয়ে কার্তিক ইতিমধ্যে তরুণীদের ক্রাশলিস্টের তালিকার ওপরের দিকে স্থান করে নিয়েছে। আর এই ফ্র্যাঞ্চাইজির জন্য তাই তাদের দুজনকেই সেরা মনে হয়েছে পরিচালক ও প্রযোজকদের চোখে। এই সিনেমা দিয়ে কলিন ডি’কানহার অভিষেক ঘটবে পরিচালক হিসেবে।
টুইটে করণ লিখেছেন, ‘সীমাহীন পাগলামি আর মজা নিয়ে ফিরে আসছে দোস্তানা ফ্র্যাঞ্চাইজি। কার্তিক আরিয়ান আর জাহ্নবী—এই দুই ফ্রেশ ফেস থাকছে। তৃতীয় মানানসই অভিনেতা কে, তা জানতে চোখ রাখুন।’ গতকালকেই করণ জোহর একটা এনিমেটেড ভিডিও বার্তায় জানিয়েছিলেন যে আজকে একটা বড় খবর জানাবেন। সেই বড় খবরের নামই ‘দোস্তানা ২’।

‘দোস্তানা ২’ নিয়ে করণ জোহর বলেন, ‘কার্তিক আর জাহ্নবীকে নিয়ে দোস্তানা ফ্র্যাঞ্চাইজিকে এগিয়ে নেওয়ার বিষয়ে আমি দারুণ রোমাঞ্চিত। আবারও বড় পর্দায় দেশি গার্ল আর বয়দের পাগলামি তৈরি নিয়ে আমার তর সইছে না। কার্তিকের সঙ্গে এটি হতে যাচ্ছে ধর্মা প্রোডাকশনের প্রথম ছবি। এই ছবিতে আরও একজন নতুন অভিনেতাকে দেখা যাবে। কলিন ডি’কানহা দোস্তানা ২ দিয়েই পরিচালক হিসেবে তাঁর যাত্রা শুরু করবেন।’

বেশ আগেই শোনা গিয়েছিল, করণ জোহর প্রযোজিত সিনেমাটির সিক্যুয়াল হচ্ছে। আগে থেকেই জানা যায়, সিক্যুয়ালে থাকছেন না পুরোনো তারকারা। তখন জাহ্নবীর সঙ্গে শোনা গিয়েছিল আয়ুষ্মান খুরানা ও রাজকুমার রাওয়ের নাম। কিন্তু সব নাম পেছনে ফেলে সামনে এলেন কার্তিক আরিয়ান। তবে তৃতীয় ব্যক্তি কে, তা জানতে অপেক্ষা করা ছাড়া গতি নেই।

ধর্ম প্রডাকশনের ব্যানারে ছবিটি ২০২০ সালে মুক্তি দেওয়ার পরিকল্পনা আছে।