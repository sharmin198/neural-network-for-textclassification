তিনি নাকি দুর্ভাগা। ছয়বার মনোনয়নের পর অবশেষে ২০১৬ সালে ৮৮তম একাডেমি অ্যাওয়ার্ডে ‘দ্য রেভেন্যান্ট’ ছবির জন্য জেতেন অস্কার। ১১ বার মনোনয়ন পেয়ে মাত্র তিনবার গোল্ডেন গ্লোব পুরস্কার জিতেছেন। তবে এসবের আগেই ‘টাইটানিক’ ছবি দিয়েই বিশ্বের শতকোটি দর্শকের হৃদয় জয় করেছেন। তিনি লিওনার্দো ডি’ক্যাপ্রিও। শুধু সাধারণ নারী কেন, বড় বড় বলিউড তারকারও ‘ক্রাশ’ তিনি।

শুধু চলচ্চিত্রই নয়, পরিবেশও এই হলিউড তারকার মনোযোগের বিষয়। পরিবেশের বিষয়ে বরাবরই তাঁর কণ্ঠস্বর জোরালো হয়েছে। আর তাই প্রথম অস্কার হাতে মঞ্চে দাঁড়িয়ে তিনি বলেছিলেন, ‘আসুন, আমরা সবাই আমাদের পৃথিবীর প্রতি যত্নশীল হই।’ দক্ষিণ ভারতের চেন্নাইয়ের পানিসংকটও ভাবিয়েছে অস্কারজয়ী এই হলিউড তারকাকে। বিবিসি নিউজের একটি খবর তাঁর মনোযোগ কেড়েছে। সেখানে বলা হয়েছে, চেন্নাইয়ের প্রধান চারটি জলাধার পানিশূন্য। তাই সেখানকার মানুষেরা ভয়াবহ পানিসংকটের ভেতর দিয়ে জীবন যাপন করছে।

চেন্নাইয়ের একটা কূপের ছবি শেয়ার করে ইনস্টাগ্রামে নিওলার্দো ডিক্যাপ্রিও লিখেছেন, ‘দক্ষিণ ভারতের চেন্নাই চরম পানিসংকটের ভেতর দিয়ে যাচ্ছে। এই অবস্থায় কেবল তুমুল বৃষ্টিই বাঁচাতে পারে চেন্নাইকে। কূপটাও খালি আর শহরটাও পানিশূন্য। এর প্রধান চারটি জলাধার একেবারে পানিশূন্য। সরকারি ট্যাংক থেকে পানি নেওয়ার জন্য জনগণকে ঘণ্টার পর ঘণ্টা লাইন ধরে দাঁড়াতে হচ্ছে। এই অবস্থায় যত দ্রুত সম্ভব একটা সমাধানে পৌঁছাতে হবে। পানির স্তর যতই কমেছে, আশপাশের হোস্টেল আর সরাইখানাগুলো সাময়িকভাবে বন্ধ হয়েছে। শহরের হর্তাকর্তারা যখন একটা বিকল্প উপায় খুঁজছেন, তখন শহরের সাধারণ মানুষ কেবল বৃষ্টির জন্য প্রার্থনা করছে।'

লিওনার্দো ডিক্যাপ্রিওর ইনস্টাগ্রামে একনজর চোখ বুলালে দেখা যাবে, সেখানে হলিউড নয়, বরং প্রাধান্য পেয়েছে পরিবেশবিষয়ক বিভিন্ন ইস্যু। বিলুপ্তপ্রায় ওরাংওটাং রক্ষা থেকে সমুদ্র বাঁচাও আন্দোলন—এ সবকিছুই ভাবাচ্ছে এই অভিনেতাকে। এই তো কিছুদিন আগেই ‘ওয়ান্স আপন আ টাইম ইন হলিউড’ খ্যাত এই অভিনেতা ওয়ার্ল্ডস ইকোনমিক ফোরামের একটি ভিডিও শেয়ার করেন। যেটি দিল্লির গাজীপুরের ময়লার আস্তানার ওপর নির্মিত। এই ভিডিওতে বলা হয়েছে, প্রতিবছর এই আবর্জনার স্তূপ ১০ মিটার করে উঁচু হচ্ছে এবং একসময় এর উচ্চতা আগ্রার তাজমহলকে ছাড়িয়ে যাবে।

যা হোক, কিছুদিন আগে যুক্তরাষ্ট্রের ক্যালিফোর্নিয়ার মালি বুতে কয়েকজন বন্ধুর সঙ্গে ভলিবল খেলছিলেন লিওনার্দো ডিক্যাপ্রিও। সেখানেই দুর্ঘটনাক্রমে একটা বল এসে সরাসরি তাঁর মুখে আঘাত করে। যদিও আঘাত গুরুতর ছিল না, নিওলার্দোর মুখে চিহ্ন ফেলতে পারেনি। এই ঘটনা পাপারাজ্জিদের ক্যামেরায় ধরা পড়ে। আর ছড়িয়ে পড়ে সামাজিক যোগাযোগমাধ্যমে। সমুদ্রের পাশে ভলিবল খেলতে খুবই ভালোবাসেন এই হলিউড তারকা।