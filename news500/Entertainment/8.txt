শিল্পী হিসেবে দীপিকার ভ্রমণ হাসি-কান্নায় ভরা। তবে তাঁর জীবন আর দশজন শিল্পীর মতো নয়। জীবনের নানা বাঁকে পর্দার আড়ালেও অনেকবার কাঁদতে হয়েছে তাঁকে। কিন্তু এবারের ঘটনাটি একেবারেই ভিন্ন। শুটিংয়ের সময় আবেগাপ্লুত হয়ে কেঁদে ফেলেছিলেন তিনি।

ভক্তরা ইতিমধ্যে জেনে গেছেন, নতুন একটি ছবিতে অ্যাসিড সন্ত্রাসের শিকার ভারতীয় নারী লক্ষ্মী আগারওয়ালের চরিত্রে অভিনয় করছেন দীপিকা। ছবিটি পরিচালনা করছেন মেঘনা গুলজার। সত্য ঘটনার ওপর ভিত্তি করে নির্মিত ওই ছবির নাম ‘ছপাক’। ছবির জন্য দীপিকার মুখশ্রী যেভাবে বদলে ফেলা হয়েছে, সেটা দেখে রীতিমতো বিস্মিত হয়েছেন তাঁর ভক্ত ও সমালোচকেরা। সম্প্রতি ‘ছপাক’ ছবির সেট থেকে একটি ভিডিও ফাঁস হয়েছে। সেখানে দেখা গেছে, একটি বাড়ির ছাদের কিনারে চুম্বনরত দীপিকা পাড়ুকোন ও ছবির নায়ক বিক্রান্ত মাসি। পরে ভিডিওটি দেখা গেছে স্বয়ং দীপিকার ইনস্টাগ্রামে।
ছপাক’ ছবির গল্পটি ভীষণ আবেগ কাতর। একজন প্রাণোচ্ছল তরুণী। যার সামনে দীর্ঘ জীবন পড়ে আছে। প্রেমিককে নিয়ে ঘর বাঁধার স্বপ্ন দেখছিল সে। সেই সময় অ্যাসিডে ঝলসে দেওয়া হয় তার মুখ। এ রকম একটি ঘটনায় আকস্মিকভাবে একজন মানুষের জীবন থমকে গেলে কেমন হয়! এসব ভেবেই হয়তো শুটিংয়ের প্রথম দিন আবেগ ধরে রাখতে পারেননি দীপিকা। সূত্র জানায়, শুটিং চলাকালে হঠাৎ কান্নায় ভেঙে পড়েছিলেন দীপিকা। হঠাৎ সবকিছু কেমন স্থবির হয়ে পড়েছিল। ঘটনাটি এমন আকস্মিকভাবে ঘটে যায় যে কেউ কিছুই বুঝে উঠতে পারেন না। হঠাৎ করে ঘটলেও দ্রুত অবশ্য সেটা সামলে নিয়ে আবার শুটিং শুরু করা হয়।

শেষবার দীপিকাকে দেখা গিয়েছিল ‘দ্য বিজনেস অব ফ্যাশন’ সম্মেলনে। একটি হলুদ পোশাকে তিনি হাজির হয়েছিলেন অন্যতম প্যানেল আলোচক হিসেবে। আলোচনায় অংশ নিয়েছিলেন ফ্যাশন ডিজাইনার সব্যসাচী মুখার্জি ও ফ্যাশন এক্সপার্ট ইমরান আহমেদের সঙ্গে। তাঁর সেদিনের রূপ দেখে মাথা ঘুরে গিয়েছিল ভক্তদের। যেকোনো রূপে এই অভিনেত্রী যে অনন্য, সেটা আরও একবার প্রমাণ হয়েছিল সেদিন।

বড় পর্দায় দীপিকাকে শেষবার দেখা যায় ‘পদ্মাবত’ ছবিতে। সেটা তাঁর বিয়ের আগের কথা। রণবীর সিংয়ের সঙ্গে বিয়ের পর ‘ছপাক’ই হবে বিবাহিত দীপিকার প্রথম ছবি। ‘পদ্মাবত’ আয় করেছিল ৩০০ কোটি রুপি। বিয়ের পর অবশ্য রণবীরের দুটি ছবি মুক্তি পেয়েছে। প্রথমটি ‘সিমবা’, রেকর্ড পরিমাণ ব্যবসা করেছিল, আর ‘গলি বয়’ও খারাপ নয়। এখন সবাই অপেক্ষা করে আছে কবে মুক্তি পাবে দীপিকার ছবি ‘ছপাক’। সবকিছু ঠিকঠাক থাকলে ২০২০ সালের ১০ জানুয়ারি মুক্তি পাবে ছবিটি।