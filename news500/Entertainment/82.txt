টাইম ম্যাগাজিনের ২০১৯ সালে বিশ্বের সবচেয়ে প্রভাবশালী ১০০ ব্যক্তির তালিকায় আছেন রামি মালেক। ১৫ বছরের অভিনয়জীবনে রামি মালেকের ঝুলিতে আছে অস্কার, গোল্ডেন গ্লোব, গিল্ড, ব্রিটিশ একাডেমি অ্যাওয়ার্ডসহ আরও অনেক পুরস্কার। এবার বন্ড সিরিজের ২৫তম ছবি ‘বন্ড টুয়েন্টি ফাইভ’-এ বন্ডকে টেক্কা দিতে দেখা যাবে রামি মালেককে। নায়ক হিসেবে দর্শক সমালোচকদের মন জয় করার পর এবার খলনায়ক হিসেবে নিজেকে চেনানোর জন্য প্রস্তুত তিনি।

কিন্তু জ্যামাইকাতে বন্ড সিরিজের ২৫তম ছবির শুটিং শুরু হয়েছে দুই মাস হতে চলল। এত দিনেও মিসরীয় বংশোদ্ভূত এ অভিনেতার সঙ্গে দেখা হয়নি ড্যানিয়েল ক্রেগের শরীরে প্রাণ পাওয়া জেমস বন্ডের। কারণ, মূল ভিলেনের সঙ্গে সাক্ষাতের আগেই পায়ের গোড়ালিতে প্রচণ্ড আঘাত পেয়ে অপারেশনের জন্য শুটিংয়ের বাইরে ছিলেন তিনি। মাত্র চার দিন আগে সুস্থ হয়ে ফিরেছেন ড্যানিয়েল ক্রেগ। তবে বিপদমুক্ত হলেও ফিট নন তিনি। তাই জ্যামাইকাতে পা রেখেই ঢুকেছেন জিমে। এ মাসেই আবার জেমস বন্ডের সাজে শুটিং শুরু করতে পারবেন ক্রেগ। 

কিন্তু সদ্য অপারেশন থিয়েটার থেকে উঠে আসা এই ০০৭ এজেন্টের যে ঝুঁকিপূর্ণ মারামারির দৃশ্য করা একেবারে মানা। তবে উপায়? আগেই রামি মালেক জানিয়েছেন, বন্ডের ২৫তম ছবিতে সহজে বন্ডকে উতরে যেতে দেবেন না তিনি। কিন্তু তার আগেই তো বাদ সেধেছে চিকিৎসক। ঝুঁকিপূর্ণ তো দূরের কথা, পায়ে চাপ পড়ে, এমন কোনো দৃশ্যই করতে সাফ ‘না’ করে দিয়েছেন লস অ্যাঞ্জেলেসের চিকিৎসকেরা। নায়কই যদি অসুস্থ থাকেন, তবে কার সঙ্গে মারামারি করবেন খলনায়ক রামি মালেক?
ক্রেগের সঙ্গে মারামারির দৃশ্যগুলো অত্যন্ত কঠিন আর টেকনিক্যাল, তা আগেই জানিয়েছেন ‘বোহিমিয়ান র‌্যাপসোডি’ ছবিতে ‘কুইন’ ব্যান্ডখ্যাত সংগীত কিংবদন্তি ফ্রেডি মার্কারির চরিত্রে অভিনয় করে অস্কারজয়ী এ অভিনেতা। নরওয়েতে রামি মালেক তাঁর অংশের শুটিংয়ের ফাঁকে বলেছেন, ড্যানিয়েল আহত, তাই তাঁরা যতটা পারছেন, শুটিং এগিয়ে রাখছেন। আমি পরিচালক ক্যারি জোজি ফুকুনাগার সঙ্গে কথা বলেছি। এ রকম একটি ফ্র্যাঞ্চাইজির জন্য তাঁরা নিশ্চয়ই বিকল্প কোনো উপায় বের করেছেন।

অর্থাৎ ক্রেগের সঙ্গে মালেকের মারামারির দৃশ্যগুলো থাকবে, কিন্তু কীভাবে সেটা সম্ভব, তা খোলাসা করেননি কেউ। আবার আরও বলছেন, ক্রেগের সঙ্গে মারামারির দৃশ্য করার জন্য মুখিয়ে আছেন তিনি। যা হোক, মারামারির দৃশ্যগুলো যে থাকছে, আপাতত এটুকুতেই খুশি থাকতে হবে ‘জেমস বন্ড’ ভক্তদের। সময়ই বলে দেবে, কীভাবে সেই দৃশ্যগুলো ধারণ করা হবে।