ব্যান্ড তারকা জেমস যাচ্ছেন ইউরোপ। ডেনমার্ক ও সুইডেনে ‘জেমস নাইট’ নামে দুটো কনসার্টে অংশ নেবেন তিনি। আজ মঙ্গলবার সকালে সুইডেনের উদ্দেশে রওনা হওয়ার কথা জেমসের। সেখান থেকে ডেনমার্ক যাবেন তিনি।

গতকাল সুইডেন ও ডেনমার্কের অনুষ্ঠান দুটির ব্যাপারে প্রথম আলোকে জানান জেমসের ব্যবস্থাপক রবিন ঠাকুর। তিনি জানান, ২৮ জুন সুইডেনের স্টকহোমে গাইবেন জেমস। এরপর ২৯ জুন গাইবেন ডেনমার্কের কোপেনহেগেনে। জেমস নাইটের আয়োজন করেছে বাংলাদেশ অ্যাসোসিয়েশন অব ডেনমার্ক এবং ফেস মিডিয়া ইভেন্ট।
আয়োজন নিয়ে কথা হয় জেমসের সঙ্গেও। তিনি বলেন, ‘সুইডেন ও ডেনমার্কের প্রবাসী বাংলাদেশিদের সামনে গাইব। বরাবরই এমন আয়োজনে গাইতে ভালো লাগে। এবারও তেমন প্রত্যাশা নিয়ে যাচ্ছি।’ জেমস জানান, সাত দিনের এই সংগীতসফর শেষে আগামী ১ জুলাই ঢাকায় ফিরবেন তিনি।

আপাতত এভাবেই দেশ ও দেশের বাইরের কনসার্টগুলো নিয়ে ব্যস্ত নগরবাউল জেমস। ইউরোপ থেকে ফিরে এসে দেশে কনসার্ট করবেন তিনি। তবে এর বাইরের কোনো কাজের ব্যাপারে মুখ খুলতে চাননি তিনি।