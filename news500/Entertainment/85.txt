তমালিকা যুক্তরাষ্ট্রে যাওয়ার পর আরণ্যকের ‘রাঢ়াঙ’ প্রদর্শনী কিছুদিন বন্ধ ছিল। এ বছরের জানুয়ারিতে উৎসব উপলক্ষে নাটকটির কয়েকটি বিশেষ প্রদর্শনী হয়। তখন ছিলেন না তমালিকা কর্মকার। আবারও রাঢ়াঙ-এ মঞ্চে দেখা যাবে তাঁকে।

আজ মঙ্গলবার ঢাকার শিল্পকলা একাডেমির জাতীয় নাট্যশালা মিলনায়তনে প্রদর্শিত হবে রাঢ়াঙ। নাটকের এই প্রদর্শনীর মধ্য দিয়ে ১১ মাস পর মঞ্চে ফিরছেন তমালিকা। এত দিন পর মঞ্চে ফেরা নিয়ে তিনি উচ্ছ্বসিত যেমন, তেমনি ভীতও। তমালিকা বলেন, ‘আমাকে তো সব সময় মঞ্চ টানে। ভালোবাসি মঞ্চনাটক। আবারও সেই ভালোবাসার জায়গায় ফিরছি। মাঝে চারটা শো করতে পারিনি। কিছুটা কষ্ট ছিল। এখন আবার নিয়মিত হচ্ছি, ভাবতেই অন্য রকম ভালো লাগছে।
যুক্তরাষ্ট্রে যাওয়ার পর রাঢ়াঙ প্রদর্শনী বন্ধের প্রসঙ্গ তুলতেই তমালিকা বলেন, ‘বিষয়টি নিয়ে ভীষণ সম্মানিত বোধ করেছি। আমার জন্য সর্বোচ্চ সম্মান। একজন গুরু, একজন শিক্ষক, একজন নির্দেশকের কাছ থেকে এমন সম্মান পাওয়া ভীষণ সৌভাগ্যের।’ রাঢ়াঙ নাটকের রচনা ও নির্দেশনা দিয়েছেন নাট্যজন মামুনুর রশীদ।

মঞ্চে তো ফিরলেন, টেলিভিশন নাটকেও কি অভিনয় শুরু করেছেন কিনা—জানতে চাইলে তমালিকা বলেন, ‘মাত্রই তো দেশে ফিরলাম। মঞ্চে কাজ শুরু করেছি। কয়েক দিনের মহড়ায় মঞ্চনাটকের জন্য প্রস্তুত হয়েছি। টেলিভিশন নাটকের জন্য কেউ ডাকলে তখন ঠিকই অভিনয় শুরু করব। আমি তো অভিনয়ের মানুষ, অভিনয় করাটাই আমার কাজ।’

জুলাইয়ে যুক্তরাষ্ট্রে যাওয়ার পর অনেকেই বলেছিলেন, তমালিকা আর দেশে ফিরবেন না। বিষয়টি মনে করিয়ে দিতেই তমালিকা বলেন, ‘এটা খুব হাস্যকর ব্যাপার ছিল। সবাই যদি খোঁজ নেয়, তাহলে দেখবে, দুই বছর পরপরই আমি কিন্তু যুক্তরাষ্ট্রে গিয়েছি। এবারও আমি একটু বিরতি নিতেই গিয়েছি।’