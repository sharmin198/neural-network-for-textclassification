বলিউড বাদশা শাহরুখ খান অভিনীত ‘ডন’ সিরিজটিকে আর টেনে নেওয়া সম্ভব হচ্ছে না। ছবির প্রযোজক রিতেশ সিদওয়ানি ও ফারহান আখতারের ভেতরে সিরিজের জন্য নতুন ছবি বানানোর তাড়নাও কাজ করছে না। তবে কি ধরে নেওয়া যায় ডনের মৃত্যু হচ্ছে?

শাহরুখের বাজার খারাপ! অন্য কেউ এসে যে রাতারাতি ডন হয়ে যাবেন, সে রকম কোনো সম্ভাবনাও নেই। সবচেয়ে বড় কথা, নতুন কোনো গল্পও পাওয়া যাচ্ছে না। ফারহান আখতার এসব নিয়ে মাথাও ঘামাচ্ছেন না। তিনি আছেন নিজের অভিনয় আর গান-বাজনা নিয়ে। গত নয় বছর হলো নিজে কোনো ছবি পরিচালনাও করছেন না এই তরুণ বলিউড তারকা। ২০১১ সালে তাঁর পরিচালনায় নির্মিত হয় শাহরুখ অভিনীত ‘ডন টু’। সুতরাং ‘ডন’ শেষ!
ফারহানের কাছের এক পরিচালক বন্ধু একই মন্তব্য করেছেন। নাম প্রকাশ না করার শর্তে তিনি বলেছেন, ‘ফারহানের ভেতরে এ নিয়ে কোনো আগ্রহ দেখিনি। রাকেশ ওমপ্রকাশ মেহরার “তুফান” ছবির বক্সারের চরিত্রের জন্য প্রস্তুতি নিচ্ছে সে। এই ছবি নিয়ে চলতি বছর এবং আগামী বছরের বেশির ভাগ সময় পার করবে সে। কিছুদিন আগেই সে সোনালি বসুর “দ্য স্কাই ইজ পিংক” ছবিটা করে শেষ করল। তাহলে বলুন, পরিচালনার সময় কোথায় তাঁর?’

কিন্তু আরেক প্রযোজক? তাঁর কী বক্তব্য? জানার জন্য যোগাযোগ করে পাওয়া যায়নি রিতেশ সিদওয়ানিকে। কেবলই নীরব থেকেছেন তিনি। কোনো কোনো পরিস্থিতিতে নীরবতাও শব্দের চেয়ে শক্তিশালী নয়?

এর আগে রাকেশ ওমপ্রকাশ মেহরার ‘ভাগ মিলকা ভাগ’ ছবিতে অভিনয় করেছিলেন ফারহান আখতার।