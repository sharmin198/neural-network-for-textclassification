সারা আলী খান, সাইফ আলী খান আর অমৃতা সিংয়ের একমাত্র কন্যা, মনসুর আলী খান ও শর্মিলা ঠাকুরের নাতনি। কলম্বিয়া বিশ্ববিদ্যালয়ের এই স্নাতক তাই তারকা হয়েছেন প্রথম ছবি 'কেদারনাথ' মুক্তির আগেই। বাবার হাত ধরে প্রথম এসেছিলেন করণ জোহরের শোতে। সেখানে জীবনের প্রথম শোতেই বোমা ফাটিয়ে বলেছিলেন, আরেক বলিউড তারকা কার্তিক আরিয়ান নাকি তাঁর ক্রাশ।

সেই থেকে শুরু। কার্তিক আরিয়ান বা সারা আলী খান সেখানেই গিয়েছেন, আরেকজনের নাম জড়িয়ে প্রশ্ন ছিলো আবশ্যক। আর সারা আলী খান তো কথার ফুলঝুরি। প্রথম ছবি মুক্তির আগেই কেবল প্রচারণামূলক সাক্ষাৎকার দিয়েই তিনি ভক্তদের মন জয় করেছেন। ২৩ বছর বয়সী এই তারকার বলিউডের বয়স এক বছরও হয়নি। এর মধ্যেই দুটো সুপারহিট ছবি দিয়ে, ঝলমলে ব্যক্তিত্ব আর কথা দিয়ে তিনি আলোচনায় থাকছেন প্রতিনিয়ত।
আর সেই আলোচনাকে অন্য মাত্রায় নিয়ে গেছে সারা আলী খান আর কার্তিক আরিয়ানের জুটি বেঁধে ছবি করার খবর। ছবিটির নাম 'লাভ আজকাল টু'। ছবিটি ২০০৯ সালের সাইফ আলী খান ও দীপিকা পাড়ুকোনের সুপার ডুপার হিট ছবি 'লাভ আজকালে'র সিকুয়েল। প্রথম ছবির মতোই এটিও পরিচালনা করবেন ইমতিয়াজ আলী। আজ থেকে হিমাচলে শুরু হয়েছে শুটিং। আর এর আগেই সামাজিক যোগাযোগমাধ্যমে ঘুরে বেড়াচ্ছে সারা আলী খান আর কার্তিক আরিয়ানের ছবি। এই জুটি 'অত্যাধিক কিউট' বলেও মন্তব্য করেছেন অনেকে। সারা আর কার্তিক ছাড়াও এই ছবিতে আরও দেখা যাবে দেখা যাবে রণদীপ হুদাকে।
শুটিং শুরুর আগে চমৎকার ভ্যালিতে বসে, মনোরম পরিবেশে চা খাচ্ছিলেন এই জুটি। সেই ছবিই এখন ভাইরাল হয়ে ঘুরে বেড়াচ্ছে সামাজিক যোগাযোগমাধ্যমে। তিনদিন আগে মুম্বাই এয়ারপোর্টে পাপারাজ্জিদের ক্যামেরায় ধরা পড়েন হাস্যোজ্জ্বল সারা আলী খান ও কার্তিক আরিয়ান। সেই ছবিও মুহূর্তেই ছড়িয়ে পড়ে সামাজিক যোগাযোগমাধ্যমে। সেখানে সাদা লম্বা কামিজ, সাদা চুড়িদার, রঙিন ওড়না আর নতুন চুলের রঙে সারা আলী খানকে অপরূপ লাগছিল বলে মন্তব্য করেন ভক্তরা।

কার্তিক আরিয়ানকে সর্বশেষ দেখা গেছে গত ২০১৯ সালের ১ মার্চ মুক্তি পাওয়া সুপারহিট ছবি 'লুকা ছুপি'তে। এরপর তাঁকে দেখা যাবে 'পতি, পত্নী ঔর ও' ছবিতে, অনন্যা পাণ্ডে ও ভূমি পেডনেকারের সঙ্গে। অন্যদিকে গত বছরের সর্বশেষ ব্লকবাস্টার হিট 'সিমবা'র পর সারা আলী খানকে দেখা যাবে গোবিন্দ ও কারিশমা কাপুর অভিনীত ১৯৯১ সালের বিখ্যাত ছবি 'কুলি নাম্বার ওয়ানে'র রিমেকে। এখানে গোবিন্দর জায়গা নেবেন বরুণ ধাওয়ান। ২০২০ সালের মে মাসে ছবিটি মুক্তি পাবে।