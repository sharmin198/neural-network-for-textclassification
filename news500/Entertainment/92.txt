ছুটি হলে রোজ ভাসাই জলে কাগজ-নৌকা খানি...‘বিনি সুতোয়’ জয়া আহসান, ঋত্বিক চক্রবর্তী। পরিচালক অতনু ঘোষ এমন মন্তব্য করে তাঁর পরবর্তী চলচ্চিত্রের প্রথম ছবিটি প্রকাশ করলেন নিজের টুইটার অ্যাকাউন্টে। সেখানে দেখা যাচ্ছে এ দেশের জয়া আহসান এবং পশ্চিম বাংলার অভিনেতা ঋত্বিক চক্রবর্তীকে। ছবিতে জয়াকে দেখা গেল আটপৌরে বাঙালি নারী রূপে। সিঁথিতে সিঁদুর, শাড়ি, চশমা, টিপের সৌম্য উপস্থিতি। রূপসজ্জার বাড়াবাড়ি নেই। জয়ার ছবিটা দর্শকের দারুণ পছন্দ হয়েছে বলে প্রমাণ মিলল ছবির নিচের মন্তব্যগুলোতে।

এটিই অতনু ঘোষের পরিচালনায় ‘বিনি সুতোয়’ ছবির প্রথম দর্শন। যে ছবিতে সৃজিত মুখোপাধ্যায়, কৌশিক গঙ্গোপাধ্যায়, অরিন্দম শীল, নন্দিতা রায়, শিবপ্রসাদ মুখোপাধ্যায়ের পর এবার অতনুর সঙ্গে কাজ করলেন জয়া।
জানা গেছে, এ ছবিতে শুধু অভিনয় নয়, গানও গেয়েছেন জয়া। অতনুর পর্দায় গল্প বলার মুনশিয়ানা তাঁর অন্যান্য ছবির মতো এ ছবিকেও আলাদা মাত্রায় পৌঁছে দেবে বলে মনে করেন টালিপাড়ার একটা অংশ।

জানা গেছে, ‘বিনি সুতোয়’ ছবির গল্প শুরু হবে টেলিভিশনের এক রিয়েলিটি গেম শোর মধ্য দিয়ে। সেখানে অডিশন দিতে আসে কাজল সরকার আর শ্রাবণী বড়ুয়া। অডিশন দিয়ে ফেরার পথে ঘটনাচক্রে দুজনের আলাপ হয়। তাদের মধ্যে একটা যোগসূত্র তৈরি হয়। কিন্তু শেষ পর্যন্ত তারা দুজন পরস্পরকে ঠিক চিনতে পেরেছে? এমন ভাবনা নিয়ে ‘বিনি সুতোয়’ ছবির গল্প এগিয়ে যায়। এখানে কাজলের ভূমিকায় অভিনয় করছেন ঋত্বিক চক্রবর্তী আর শ্রাবণীর ভূমিকায় জয়া আহসান।

এর আগে ভারতীয় পত্রিকায় দেওয়া সাক্ষাৎকারে অতনু ঘোষ বলেছিলেন, ‘আমাদের চেতনার বিভিন্ন স্তর আছে, যার অনেকগুলো থাকে অবচেতনে। মস্তিষ্কের সঙ্গে সেই সব স্তরের অনুভূতির কোনো গ্রন্থি থাকে না। হঠাৎ হঠাৎ সেই অনুভূতিগুলো প্রকাশ হয়ে পড়ে। আর তারপরই আমরা ভাবি, এটা তো আমার করার কথা নয়, কেন করলাম? এই হঠাৎ করে অনুভূতির প্রকাশ সম্পর্কের ক্ষেত্রেও হয়। কিছু মানুষ আছেন যাঁদের প্রাত্যহিক জীবনচর্চার সঙ্গে তাঁর সত্তার কোনো মিল থাকে না। ফলে এ রকম দুটি মানুষের মধ্যে যখন সম্পর্ক তৈরি হয়, তখন সেটাও একটা গ্রন্থিবিহীন বিনি সুতোর সম্পর্ক। সেই সম্পর্কের কথাই বলব আমার এই নতুন ছবির মধ্য দিয়ে।’

‘বিনি সুতোয়’ ছবির ভাবনা নিয়ে অতনু ঘোষ বলেন, ‘প্রতি মুহূর্তে আমরা বিভিন্ন মানুষের সংস্পর্শে আসি। তাঁদের সঙ্গে আলাপ হয়, একটা ধারণাও তৈরি হয়। কিন্তু তার সবই মেলে? সেটাই আমার এই ছবির ভাবনার উৎস। আমরা অন্যদের কাছে নিজের অন্তরকে গোপন করি, এমনকি নিজের কাছেও আসল সত্যিটা লুকিয়ে রাখি।’

ছবির মুখ্য দুটি চরিত্রে যাঁরা অভিনয় করবেন, তাঁদের নিয়ে অতনু ঘোষ বললেন, ‘ঋত্বিক আর জয়া, দুজনই এই সময়ের অন্যতম সেরা দুই সংবেদনশীল অভিনয়শিল্পী। কাজেই তাঁদের একসঙ্গে একই ছবিতে নির্বাচন করলে কী ম্যাজিক তৈরি হয়, সেটা জানার একটা লোভ ছিল। চিত্রনাট্য পড়ে তাঁরা দুজনেই রাজি হয়েছেন। তাঁদের কাছ থেকে তারিখ পেতেও অসুবিধা হয়নি। এখন আমরা সেই ম্যাজিক দেখার অপেক্ষা।’

ছবিতে আরও অভিনয় করবেন চান্দ্রেয়ী ঘোষ, কৌশিক সেন, রেশমি সেন, খেয়া চট্টোপাধ্যায় প্রমুখ।