একের পর এক আন্তর্জাতিক চলচ্চিত্র উৎসবে অংশ নিচ্ছে বাংলাদেশের প্রথম অমনিবাস (অ্যান্থলজি) চলচ্চিত্র ‘ইতি, তোমারই ঢাকা’। ইমপ্রেস টেলিফিল্ম প্রযোজিত এই ছবি এবার লন্ডনের বাগরি ফাউন্ডেশন লিফ ফেস্টিভ্যালে থাকছে। লন্ডন, বার্মিংহাম ও ম্যানচেস্টারে চলছে এই চলচ্চিত্র উৎসব।

লন্ডনে চলচ্চিত্র উৎসবটির পর্দা উঠেছে ২০ জুন থেকে, চলবে ২৯ জুন পর্যন্ত। বার্মিংহামে চলচ্চিত্র উৎসবটির পর্দা উঠেছে ২১ জুন থেকে, চলবে ১ জুলাই পর্যন্ত এবং ম্যানচেস্টারে উৎসব শুরু হবে ২৬ জুন থেকে, চলবে ২৯ জুন পর্যন্ত। ‘ইতি, তোমারই ঢাকা’ চলচ্চিত্রটি লন্ডনে দেখানো হয়েছে গতকাল ২৩ জুন। একই স্থানে পরের প্রদর্শনীটি হবে ২৭ জুন সন্ধ্যা ৬টায় । প্রথম আলোকে এসব তথ্য জানান ছবিটির নির্বাহী প্রযোজক পরিচালক আবু শাহেদ ইমন।
১১ নির্মাতার ছবি ‘ইতি, তোমারই ঢাকা’ চলচ্চিত্রটি ইতিমধ্যে বেশ কিছু উৎসবে অংশ নিয়েছে। সর্বশেষ ছবিটি কানাডার টরন্টোর ‘সাউথ এশিয়ান আন্তর্জাতিক চলচ্চিত্র উৎসব’-এর ৮ম আসরে প্রদর্শিত হয়। এর আগে গেল ৩০ এপ্রিল ‘কাজান আন্তর্জাতিক মুসলিম চলচ্চিত্র উৎসব’-এর ১৫তম আসরে ছবিটি ‘রাশিয়ান গিল্ড অব ফিল্ম ক্রিটিকস অ্যাওয়ার্ড’ জিতে নেয়। ফেব্রুয়ারিতে বেঙ্গালুরু আন্তর্জাতিক চলচ্চিত্র উৎসবের ১১তম আসরে প্রদর্শনের পর গেল মাসে কম্বোডিয়া আন্তর্জাতিক চলচ্চিত্র উৎসবেও অংশ নেয় ছবিটি।

চলতি বছরের শুরুর দিকে জয়পুর আন্তর্জাতিক চলচ্চিত্র উৎসবে ‘শ্রেষ্ঠ মৌলিক চিত্রনাট্য’র পুরস্কার জিতে নেয় ছবিটি। ছবিটির প্রদর্শনী হয়েছে কোলহাপুর আন্তর্জাতিক চলচ্চিত্র উৎসব, চেন্নাই আন্তর্জাতিক চলচ্চিত্র উৎসব, ইন্দোনেশিয়ার জগজা আন্তর্জাতিক চলচ্চিত্র উৎসব, ভারতের মুম্বাই থার্ড আই আন্তর্জাতিক চলচ্চিত্র উৎসব ও আওরঙ্গবাদ চলচ্চিত্র উৎসবে। তার আগে গেল অক্টোবরে এশিয়ার সবচেয়ে বড় ও সম্মানজনক চলচ্চিত্র উৎসব ‘বুসান আন্তর্জাতিক চলচ্চিত্র উৎসব’-এর ২৩ তম আসরে ওয়ার্ল্ড প্রিমিয়ার হয় এই ছবিটি।

ইমপ্রেস টেলিফিল্ম প্রযোজিত চলচ্চিত্রটি পরিচালনা করেছেন মোট ১১ জন তরুণ পরিচালক। তাঁরা হলেন নুহাশ হ‌ুমায়ূন, আবদুল্লাহ আল নুর, কৃষ্ণেন্দু চট্টোপাধ্যায়, গোলাম কিবরিয়া ফারুকী, মাহমুদুল ইসলাম, মীর মোকাররম হোসেন, মো. রবিউল আলম, তানভীর আহসান, রাহাত রহমান, সৈয়দ সালেহ আহমেদ সোবহান ও সৈয়দ আহমেদ শাওকী। ছবিটির মহরত করা হয় গত বছরের ১২ এপ্রিল। তারপর থেকেই নির্মাতারা ঢাকার বিভিন্ন জায়গায় শুটিং শুরু করেন।

‘ইতি, তোমারই ঢাকা’ সিনেমা প্রসঙ্গে আবু শাহেদ ইমন বলেন, ‘এই চলচ্চিত্রের মূল বিষয় রাজধানী ঢাকা। এই চলচ্চিত্রে উঠে এসেছে ঢাকার নিম্নবিত্ত মানুষের জীবনযাপন, তাদের সংগ্রাম আর বেঁচে থাকার নিরন্তর যুদ্ধ। সেই সঙ্গে ঢাকার নিজস্ব সংস্কৃতিও ফুটে উঠেছে সেখানে।’ ভাবনা প্রসঙ্গে তিনি বলেন, ‘ভাবনাটি আমার মাথায় অনেক দিন থেকে ঘুরছিল। অস্ট্রেলিয়া ও দক্ষিণ কোরিয়াতে সিনেমা নিয়ে পড়াশোনার সময় ভেবেছি আমি বাংলাদেশে ফিরে যাব এবং সেখানকার চলচ্চিত্র নিয়ে কিছু করব। স্বাধীন বাংলাদেশের প্রথম ফিচার ফিল্মের নাম ছিল “ওরা এগারো জন”। সেই ভাবনা থেকে নতুন প্রজন্মের এই ১১ জন চলচ্চিত্র নির্মাতার সঙ্গে কাজ করা। এরপর ২০১৭ সালের ডিসেম্বর থেকে চার মাস আমরা এই কাজটির জন্য ওয়ার্কশপ করেছি।’