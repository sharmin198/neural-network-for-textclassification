নিজের প্রযোজনা প্রতিষ্ঠান থেকে চারটি ছবির ঘোষণা দিলেন চিত্রনায়ক শাকিব খান। গতকাল রোববার দুপুরে বাংলাদেশ চলচ্চিত্র উন্নয়ন করপোরেশনের (বিএফডিসি) জহির রায়হান কালার ল্যাব মিলনায়তনে এ ঘোষণা দেন তিনি।

ছবি চারটি হচ্ছে পাসওয়ার্ড ২, বীর, ফাইটার ও প্রিয়তমা। অনুষ্ঠানে শাকিব খানের প্রযোজনা প্রতিষ্ঠান এসকে ফিল্মস থেকে নির্মিতব্য এই ছবিগুলোর মধ্যে তিনজন পরিচালক কাজী হায়াত, মালেক আফসারী ও বদিউল আলম খোকন উপস্থিত ছিলেন।
শাকিব খান আগেই বলেছিলেন, চলচ্চিত্রকে চাঙা করতে তিনি শুধু অভিনয় নয়, চলচ্চিত্রে বিনিয়োগও করবেন। তাই ছবির শুটিং চলাকালেই ছবিগুলোর কথা জানান দিলেন তিনি। শাকিব প্রথম আলোকে বলেন, ‘চলচ্চিত্রপাড়ার গুটিকয় মানুষের কিছু কর্মকাণ্ড সাধারণ মানুষের মাঝে নেতিবাচক ধারণার জন্ম দিয়েছে। সেসব এখন অনেকটাই কেটে গেছে। অনেক নতুন বিনিয়োগকারী চলচ্চিত্র বানাতে আগ্রহী হচ্ছেন। আমিও নিয়মিত প্রযোজনা করতে চাই, যাতে শিল্পী-কলাকুশলী সবাই কাজে ব্যস্ত থাকেন।’

এ অনুষ্ঠানে আরও উপস্থিত ছিলেন প্রযোজক নাসির উদ্দিন দিলু, মোহাম্মদ হোসেন, শামসুল আলম, খোরশেদ আলম খসরু, ইকবাল হোসেন, মেহেদী সিদ্দিকী মনির প্রমুখ।