মার্কিন মডেল প্যারিস জ্যাকসন তাঁর প্রেমিক ও বন্ধুদের নিয়ে ফ্রান্সের রাজধানী প্যারিসে ছুটি কাটাচ্ছেন। আগামীকাল ২৫ জুন তাঁর বাবা ‘কিং অব পপ’ মাইকেল জ্যাকসনের দশম মৃত্যুবার্ষিকী। এই দিনের শোক কাটাতেই কাছের মানুষদের নিয়ে প্রিয় শহরে সময় কাটাচ্ছেন প্যারিস।

প্যারিস জ্যাকসনের প্যারিসে অবকাশযাপনের ছবি সামাজিক যোগাযোগমাধ্যমে ছড়িয়ে গেছে। কারণ, কয়েক মাস ধরেই ২১ বছর বয়সী এই মডেল নানা কারণে নিজেকে লোকচক্ষুর আড়ালে রাখছিলেন। মাঝে খবর ছড়িয়েছিল, বিষণ্নতা ও অবসাদের কারণে প্যারিস আত্মহত্যার চেষ্টা করেছেন। পরে তাঁকে বেশ কয়েকবার হাসপাতালের বাইরেও দেখা গিয়েছিল, হাতে ছিল ব্যান্ডেজ। কিন্তু সুস্থ হয়ে প্যারিস সেসবকে গুজব বলে উড়িয়ে দিয়েছেন। সব শেষ মাসখানেক আগে বাবা মাইকেল জ্যাকসনের বিরুদ্ধে ওঠা শিশুদের ওপর যৌন হয়রানির অভিযোগ প্যারিসের জীবনকে আরও জটিল করে দেয়। চারদিকে বাবা মাইকেল জ্যাকসনকে ঘিরে ছড়ানো অভিযোগ যন্ত্রণা দিতে শুরু করে প্যারিসকে। তাই বেশ কয়েক দিন ধরে নিজেকে সবকিছু থেকে দূরে সরিয়ে রেখেছিলেন তিনি। অবশেষে গত সপ্তাহে ইনস্টাগ্রামে নিজের একটি ছবি পোস্ট করে লেখেন, ‘এই হলো আমার দুর্লভ সেই হাসি। কারণ, আমি আছি সেই শহরে, যার সঙ্গে আছে নাড়ির টান।’
প্যারিসের এক বন্ধু সংবাদ মাধ্যমকে জানিয়েছেন, গত কয়েক মাস অনেক কঠিন সময় গেছে প্যারিসের জন্য। তাঁকে মানসিক সুস্থতার জন্য চিকিৎসক ও পুনর্বাসনের সহায়তা নিতে হয়েছে। এখন অনেকটাই স্বাভাবিক হয়ে উঠেছে প্যারিস। কাছের মানুষদের সান্নিধ্য ও স্বস্তির পরিবেশ দরকার তাঁর। সবাই প্যারিসের জন্য সেটাই নিশ্চিত করার চেষ্টা করছে। এ জন্য মাইকেলের প্রয়াণদিবসের সময়ে তাঁর প্যারিসে যাওয়া।