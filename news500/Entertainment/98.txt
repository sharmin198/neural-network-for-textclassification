ভারতের দক্ষিণী চলচ্চিত্রের অন্যতম জনপ্রিয় তারকা সামান্থা আক্কিনেনি। এখন পর্যন্ত তিনি ১৯টি তেলেগু ও ১৪টি তামিল ছবিতে অভিনয় করেছেন। তার অভিনীত ‘ওহ বেবি’র ট্রেইলার অবশেষে মুক্তি পেয়েছে।
গত বৃহস্পতিবার মুক্তি পেয়েছে ‘ওহ বেবি’র ট্রেইলার। নন্দিনী রেড্ডি পরিচালিত হাসির এ ছবিটি মুক্তির পর থেকে সামাজিক যোগাযোগমাধ্যমে ভিডিওটি ঝড় তুলেছে।

ইন্ডিয়া টুডের খবরে বলা হয়েছে, দুই মিনিটের ট্রেইলারে ছবির গল্পটি উঠে এসেছে। ছবিতে ৭০ বছরের এক দাদি ২৪ বছরের এক তরুণীর ভেতর নিজেকে খুঁজে ফিরে বেড়ান। আর এ নিয়ে গড়ে ওঠা মজার মজার ঘটনায় এগিয়ে চলে কাহিনি।

নারীকেন্দ্রিক এ সিনেমা তাঁর ক্যারিয়ারের গতিপথ পাল্টে দেবে বলেই আশা সামান্থার। ছবির ট্রেইলারে অছে অনেক হাস্যরস। আছে আবেগঘন মুহূর্তও—যা অনেকের চোখে পানি এনে দেবে। ট্রেইলারে প্রদর্শিত শেষের কয়েক সেকেন্ডই ‘ওহ বেবি’র মূল কথা প্রকাশ হয়েছে। সামাজিক যোগাযোগমাধ্যমে ‘ওহ বেবি’ নিয়ে ঝড় চলছে। ট্রেলার মুক্তির মাত্র এক ঘণ্টায় এক লাখ ভিউ পেয়ে যায় ইউটিউবে। ২২ জুন দুপুর পর্যন্ত ছবির ট্রেইলারটি ৩৫ লাখের বেশি দেখা হয়েছে।
এ বছরে ‘সুপার ডিলাক্স’ ও ‘মাজিলি’র পরে এটি সামান্থার তৃতীয় ছবি। ‘আনজান’, ‘মাক্ষি’, ‘ইউটার্ন’, ‘মানাম’, ‘মার্শাল’, ‘অ. . আ’, ‘থেরি’সহ অনেক জনপ্রিয় ছবির নায়িকা সামান্থা।

কোরিয়ার সুপার ডুপার হিট ছবি ‘মিস গ্র্যানি’র অফিশিয়াল রিমেক ‘ওহ বেবি’। ছবিটি বড় পর্দায় মুক্তি পাবে ৫ জুলাই।