টেলিভিশন নাটকের জনপ্রিয় পরিচালক দীপঙ্কর দীপন ‘ঢাকা অ্যাটাক’ বানিয়ে সবাইকে চমকে দিয়েছিলেন। পুলিশের দুঃসাহসিক অভিযান নিয়ে নির্মিত সেই ছবিতে খলচরিত্রে অভিনয় করে আলোচনায় আসেন তাসকিন রহমানও। ‘ঢাকা অ্যাটাক’ সিনেমার এই পরিচালক এবার নতুন আরেকটি সিনেমা নিয়ে দর্শকের সামনে হাজির হতে যাচ্ছেন। এবারের ছবির নাম ‘অপারেশন সুন্দরবন’। আইনশৃঙ্খলা রক্ষাকারী বাহিনী র‌্যাবের ওয়েলফেয়ার ট্রাস্ট ও থ্রিহুইলারের অর্থায়নে নির্মিত হবে এই সিনেমা। ঢাকার গুলশানের একটি পাঁচতারা হোটেলে ছবিটির আনুষ্ঠানিক ঘোষণা দেওয়া হয়।

দীপন প্রথম আলোকে বলেন, র‌্যাবের অভিযানের পাশাপাশি সুন্দরবনের সৌন্দর্যকে অন্যভাবে তুলে ধরার চেষ্টা থাকবে এই সিনেমায়। ছবিটি নিয়ে দীপন বলেন, ‘বিশ্বের সবচেয়ে বড় ম্যানগ্রোভ বন সুন্দরবনে একসময় জলদস্যুদের অবাধ বিচরণ ছিল। যার ফলে সুন্দরবন নিয়ে সাধারণ মানুষের ভয় ছিল। সুন্দরবনের মানুষ জীবিকা নির্বাহের জন্য মাছ ধরতে ও মধু সংগ্রহ করতে পারত না। এখন সুন্দরবন দস্যুশূন্য। র‌্যাবের এই দুঃসাহসিক অভিযানকে উপজীব্য করেই নির্মিত হবে “অপারেশন সুন্দরবন”।’
এ বছরের অক্টোবরে ছবির শুটিং শুরুর পরিকল্পনা দীপঙ্কর দীপনের। ছবির ৭০ ভাগ শুটিং হবে সুন্দরবনে—এমনটাই জানালেন পরিচালক। কিছুদিনের মধ্যে অভিনয়শিল্পী বাছাইয়ের কাজ শুরু করবেন। প্রধান চরিত্রের অভিনয়শিল্পী হিসেবে কয়েকজনের সঙ্গে আলাপ করা হলেও এই মুহূর্তে নাম প্রকাশ করতে চান না দীপন।

‘অপারেশন সুন্দরবন’ ছবির চুক্তি স্বাক্ষর অনুষ্ঠানে উপস্থিত ছিলেন র‌্যাবের মহাপরিচালক বেনজীর আহমেদ। এ ছাড়া উপস্থিত ছিলেন এফডিসির বর্তমান ব্যবস্থাপনা পরিচালক আবদুল করিম, সাংস্কৃতিক ব্যক্তিত্ব সৈয়দ হাসান ইমাম, পরিচালক সমিতির সভাপতি গুলজার আহমেদসহ চলচ্চিত্র–সংশ্লিষ্ট অনেকে।

এ প্রসঙ্গে র‍্যাব মহাপরিচালক বলেন, ‘দীপনকে বলেছি র‍্যাবের প্রচারণার ভিডিও নয়, পুরোপুরি বাণিজ্যিক সিনেমা উপহার দিতে। এ জন্য তাঁকে দেড় বছর ধরে অপারেশন সুন্দরবন নিয়ে গবেষণা করিয়েছি। ভিএফএক্সসহ নতুন এ ছবির খরচ দাঁড়াবে ৪ কোটি টাকার মতো।’