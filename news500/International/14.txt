নিউইয়র্কে চার দিনব্যাপী ‘বইমেলা ও বাংলাদেশ উৎসব’ জমে উঠেছে। ১৫ জুন শনিবার ছিল মেলার দ্বিতীয় দিন। মেলা ঘিরেই সকাল সকাল সাড়ে দশটা থেকে শুরু হয় নানা অনুষ্ঠানের। বেলা সাড়ে বারোটা পর্যন্ত লেখক, কবি, সাংবাদিক, প্রকাশকসহ অতিথি ও দর্শকদের জন্য ছিল চমৎকার আয়োজন। বাঙালি আড্ডা, সঙ্গে বাঙালি প্রাতরাশ। অনুষ্ঠানটি সঞ্চালনা করেন লেখক ফেরদৌস সাজেদীন।

অনুষ্ঠানে উপস্থিত ছিলেন সাংবাদিক সাইদ উর রব, শিশু সাহিত্যিক হুমায়ুন কবীর ঢালী, কবি শামস আল মমীন, আদনান সৈয়দ, সাহিত্যিক মোকারম হোসেন, বৃক্ষ বিশারদ ওবায়দুল্লা মামুন, লেখক কনা বসু, ফাহিম রেজা নুর, লেখক রাজিয়া নাজমি, বিশিষ্ট ছড়াকার মঞ্জুর কাদের, লেখক স্মৃতি ভদ্র, লেখক ভায়লা সালিনা, কবি রওশন হাসান, লেখক ও কবি জাফর আহমদ রাশেদ, কবি, লেখক এ বি এম সালাউদ্দিন, লেখক ও প্রকাশক পপি চৌধুরী, লেখক ও সাংবাদিক নিনি ওয়াহেদ প্রমুখ।
অনুষ্ঠানে হাসান ফেরদৌস, আহমাদ মাযহার, আমিরুল ইসলাম, ফেরদৌস সাজেদীন, সেলিনা হোসেন, হাবিবুল্লা সিরাজী, রানু ফেরদৌস, মঞ্জুর কাদের, সাইদ উর রব প্রমুখ তাদের জীবনের বিব্রতকর নানা স্মৃতি নিয়ে সরস গল্প করেন। গড়ে উঠে নির্মল এক আড্ডার পরিবেশ। প্রাতরাশের মধ্য দিয়ে এই পর্বের শেষ হয়।
ততক্ষণে নিচতলায় মেলার বিশাল হলঘরে বইপত্র দিয়ে স্টল সাজিয়ে বসে গেছেন প্রকাশকেরা। শনিবার ছুটির আমেজে দর্শক, বইপ্রেমী ও পাঠকেরা আসতে শুরু করেছেন। বাংলাদেশ ও পশ্চিমবঙ্গের ২০টির বেশি প্রকাশনা সংস্থা বইমেলায় অংশ নিচ্ছে। এ ছাড়া পঞ্চায়েত ও ঘুঙুর নামে দুটো শিল্প-সাহিত্য ম্যাগাজিনের নিজস্ব স্টল ছিল। ‘প্রথম আলো উত্তর আমেরিকা’ এবার প্রথমবারের মত নিজস্ব ব্যানারে প্রথম আলোর এখানকার লেখক ও কবিদের প্রকাশিত বই নিয়ে মেলায় স্টল দেয়।

এদিকে অডিটোরিয়ামে বসে ডায়াসপোরা সাহিত্য নিয়ে উন্মুক্ত আলোচনা অনুষ্ঠান। এতে অংশ নেন হাবিবুল্লাহ সিরাজী, ফকির ইলিয়াস, নাজমুন নেসা পিয়ারী ও শাহাব আহমেদ। অনুষ্ঠানটি সঞ্চালনা করেন হুমায়ুন কবীর।

বেলা দেড়টা থেকে ছিল ঘণ্টাব্যাপী মুখোমুখি অনুষ্ঠান। এতে আমন্ত্রিত অতিথিদের মধ্যে ছিলেন সেলিনা হোসেন, আনিসুল হক, আমীরুল ইসলাম, কণা বসুমিশ্র, বিমল গুহ, সৈয়দ আল ফারুক, নাজমুন নেসা পিয়ারী, মোকারম হোসেন, বদরুন নাহার, আহসান হাবীব, হোসাইন কবীর, তানভির তারেক। অনুষ্ঠানটি পরিচালনা করেন রোকেয়া হায়দার।

এরপর ছিল লেখকদের প্রকাশিত নতুন বই নিয়ে লেখক ও বইয়ের পরিচিতি অনুষ্ঠান। অনুষ্ঠানটি সঞ্চালনা করেন লেখক আদনান সৈয়দ। বিশেষ অতিথি ছিলেন হাবিবুল্লাহ সিরাজী। অনুষ্ঠানে লেখক আহমেদ মুসা, পলি শাহীনা, স্মৃতি ভদ্র, আলী সিদ্দিকী, সৈয়দ শামসুল হুদা, শেলী জামান খান, মনিজা রহমান, গোপন দাশ, জীবন চৌধুরী, বেনজীর শিকদার, রওশন হাসান, আলম সিদ্দিকী, এইচ বি রিতা, রোমেনা লেইস, ফকির ইলিয়াস, শরীফুল আলম, আহম্মেদ হোসেন বাবু, রিমি রুম্মান, সালেহীন সাজু, আশরাফ হাসান, ফেরদৌস সাজেদীন, রীনা রায়হান, ড. রওনক আফরোজ ও খায়রুল আলম প্রমুখ তাঁদের বই নিয়ে সংক্ষিপ্ত আলোচনা করেন।

দ্বিতীয় দিনের বই মেলার অনুষ্ঠানে মুক্তধারা সাহিত্য ও প্রকাশনা পুরস্কার ঘোষিত হয়।