ভারতের উত্তর প্রদেশের বার কাউন্সিলের নবনির্বাচিত চেয়ারপারসন দুর্বেশ যাদবকে গুলি করে হত্যা করা হয়েছে। আগ্রার আদালত প্রাঙ্গণে আজ বুধবার বেলা তিনটার দিকে দুর্বেশ যাদবের ওপর গুলি চালানো হয়। বলা হচ্ছে, আরেক আইনজীবী দুর্বেশের ওপর গুলি চালান এবং পরে তিনি নিজের ওপরও গুলি চালান।

ভারতীয় সংবাদমাধ্যম ‘ইন্ডিয়ান এক্সপ্রেস’–এর খবরে বলা হয়েছে, সদ্যই উত্তর প্রদেশের বার কাউন্সিলের চেয়ারপারসন নির্বাচিত হয়েছিলেন দুর্বেশ যাদব। বুধবার দুপুরে আগ্রার আদালত প্রাঙ্গণে একটি অনুষ্ঠানে যোগ দেওয়ার কথা ছিল তাঁর। সেখানেই দুর্বেশের ওপর গুলি চালান হামলাকারী।
এনডিটিভির খবরে বলা হয়েছে, হামলাকারীকে চিহ্নিত করা হয়েছে। তাঁর নাম মনীশ শর্মা। তিনি নিজেও একজন আইনজীবী। দুর্বেশের ওপর গুলি চালানোর পর মনীশ নিজের ওপরও গুলি চালান। পুলিশ জানিয়েছে, মনীশকে গুরুতর আহত অবস্থায় কাছের একটি হাসপাতালে ভর্তি করা হয়েছে।

প্রত্যক্ষদর্শী ব্যক্তিরা বলছেন, বার কাউন্সিলের প্রধান হিসেবে নির্বাচিত হওয়ার পর বুধবারই প্রথম একটি অনুষ্ঠানে যোগ দিতে গিয়েছিলেন দুর্বেশ যাদব। হুট করেই অনুষ্ঠানের মধ্যে দাঁড়িয়ে যান মনীশ শর্মা এবং দুর্বেশের দিকে গুলি চালান। 

তবে কেন দুর্বেশের ওপর হামলা চালানো হলো, সেই সম্পর্কে এখনো কিছু জানা যায়নি। আগ্রা শহরের অতিরিক্ত পুলিশ সুপার প্রবীণ কুমার বলেছেন, দুর্বেশের ওপর তিনটি গুলি চালান মনীশ। এরপর নিজের ওপরও গুলি চালান তিনি। মনীশ যে পিস্তল দিয়ে গুলি চালিয়েছেন, সেটির লাইসেন্স আছে। এ ঘটনার তদন্ত চলছে।