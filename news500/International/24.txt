কিংবদন্তি শিল্পী লেওনার্দো দা ভিঞ্চির আঁকা ছবি ‘সালভাদর মুনডি’। বিশ্বের সবচেয়ে দামি চিত্রকর্ম বলে মনে করা হয় এটিকে। নিলামে ৪৫০ মিলিয়ন ডলারে বিক্রি হয়েছিল ‘সালভাদর মুনডি’। কিন্তু কে কিনেছিল ছবিটি, তা জানা যায়নি। এখন জানা গেছে, সৌদি যুবরাজ মোহাম্মদ বিন সালমানের প্রমোদতরিতে নাকি স্থান পেয়েছে দা ভিঞ্চির আঁকা ছবি!

বার্তা সংস্থা এএফপির প্রতিবেদনে বলা হয়েছে, লন্ডনভিত্তিক এক আর্ট ডিলার সৌদি যুবরাজের ছবি কেনার খবর দিয়েছেন। ওই আর্ট ডিলারের নাম কেনি শাখটার। আর্টনিউজ নামের একটি ওয়েবসাইটে তিনি লিখেছেন, ‘সালভাদর মুনডি’ নাকি কিনেছেন সৌদি যুবরাজ মোহাম্মদ বিন সালমান। চিত্রকর্মটি এখন আছে তাঁর বিলাসবহুল প্রমোদতরিতে। তবে সৌদি আরব বিষয়টি নিশ্চিত করে কোনো মন্তব্য করেনি, আবার অস্বীকারও করেনি।
২০১৭ সালে ক্রিস্টিতে এক নিলামে বিক্রি হয়েছিল সালভাদর মুনডি। তখন এর দাম উঠেছিল ৪৫০ মিলিয়ন ডলার। বিক্রির পর থেকে কখনোই জনসমক্ষে ছবিটির কোনো প্রদর্শনী হয়নি। প্রকাশ করা হয়নি ক্রেতার নাম-ঠিকানাও। তাই এই চিত্রকর্মের মালিক নিয়ে ধোঁয়াশা ছিলই।

অবশ্য অনেক বিশেষজ্ঞেরই ধারণা, ক্রিস্টিতে যে সালভাদর মুনডি বিক্রি হয়েছিল, সেটি আসল নয়। বলা হয়ে থাকে, এই চিত্রকর্মটি নিজ হাতে আঁকেননি লেওনার্দো দা ভিঞ্চি। তবে এটি তাঁর ওয়ার্কশপ থেকে তৈরি হয়েছিল।

‘ওয়াল স্ট্রিট জার্নাল’-এর প্রতিবেদনে বলা হয়েছে, আরেক সৌদি যুবরাজ বদর বিন আবদুল্লাহ ছবিটি কিনেছিলেন। তবে বদর মূলত মোহাম্মদ বিন সালমানের হয়ে কাজ করে থাকেন। ধারণা করা হচ্ছে, মোহাম্মদ বিন সালমানের হয়ে বদর ছবিটি কিনে নেন এবং পরে তা বিন সালমানের প্রমোদতরিতে পাঠানো হয়।