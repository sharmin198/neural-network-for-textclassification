তুরস্কের প্রেসিডেন্ট রিসেপ তাইয়েপ এরদোয়ান বলেছেন, সৌদি সাংবাদিক ও সমালোচক জামাল খাসোগি হত্যাকাণ্ড ধামাচাপা দিতে কিছু মানুষ ‘টাকার শ্রাদ্ধ’ করছে। তুরস্কের সংবাদভিত্তিক টেলিভিশন চ্যানেল এনটিভি আজ সোমবার এক প্রতিবেদনে এ কথা জানিয়েছে।

জাপানের ওসাকায় জি-২০ শীর্ষ সম্মেলনে অংশ নেওয়ার পর সাংবাদিকদের সঙ্গে কথা বলার এক ফাঁকে এ কথা জানান এরদোয়ান। তবে এ কথার কোনো ব্যাখ্যা তিনি দেননি।
সম্মেলনের শুরুতে এরদোয়ান বলেন, সৌদি যুবরাজ মোহাম্মদ বিন সালমানের ওয়াশিংটন পোস্টের কলাম লেখক খাসোগির হত্যারহস্য উন্মোচন করে খুনিদের নাম সবার সামনে তুলে ধরা উচিত। তিনি বলেন, এই হত্যার পেছনের অনেক গল্পই এখনো ধামাচাপা দিয়ে রাখা হয়েছে।

গত ২ অক্টোবর তুরস্কের ইস্তাম্বুলে সৌদি কনস্যুলেট ভবনে ব্যক্তিগত কাগজপত্র আনার প্রয়োজনে ঢোকার পর থেকে নিখোঁজ ছিলেন সৌদির খ্যাতনামা সাংবাদিক খাসোগি। শুরু থেকে তুরস্ক দাবি করে আসছিল, খাসোগিকে কনস্যুলেট ভবনের ভেতর সৌদি চরেরা হত্যা করেছে। ২০১৭ সালে সৌদি যুবরাজ মোহাম্মদ বিন সালমান ক্ষমতা গ্রহণের পর রোষানলে পড়েন খাসোগি। তিনি দেশ ছেড়ে স্বেচ্ছানির্বাসনে চলে যান যুক্তরাষ্ট্রে। ওয়াশিংটন পোস্টে যুবরাজ মোহাম্মদের কর্মকাণ্ডের সমালোচনা করে একের পর এক কলাম লেখেন। অভিযোগ উঠেছে, যুবরাজের নির্দেশে রাষ্ট্রীয় পৃষ্ঠপোষকতায় এ হত্যা সংঘটিত হয়েছে।