ভারতের পশ্চিমবঙ্গ রাজ্যে ক্ষমতায় এলে বিজেপি দুই কোটি অনুপ্রবেশকারীকে তাড়িয়ে দেবে বলে হুমকি দিয়েছেন বিজেপির কেন্দ্রীয় সম্পাদক ও পশ্চিমবঙ্গের দায়িত্বপ্রাপ্ত বিজেপির কেন্দ্রীয় পর্যবেক্ষক কৈলাস বিজয়বর্গীয়। গতকাল রোববার তিনি উত্তর ২৪ পরগনার পলতায় শান্তিনগর স্কুল ময়দানে নিখিল ভারত উদ্বাস্তু সমন্বয় সমিতি আয়োজিত এক সভায় যোগ দিয়ে এ হুমকি দেন।

মমতা বন্দ্যোপাধ্যায়ের তৃণমূল সরকারের মেয়াদ রয়েছে আরও দুই বছর। বিজয়বর্গীয়ের মতে, এই তৃণমূল সরকার দুই বছরও টিকবে না। মেয়াদের আগেই বিদায় নিতে হবে।

বিজয়বর্গীয় বলেছেন, বিজেপি ক্ষমতায় আসার পর জাতীয় নাগরিক নিবন্ধন (এনআরসি) চালু করে এই রাজ্যে অবৈধভাবে বাস করা দুই কোটি অনুপ্রবেশকারীকে তাড়িয়ে দেওয়া হবে। মমতা এই রাজ্যে নিজের ভোটব্যাংক বানাতে গিয়ে দেশের নিরাপত্তাকে বিসর্জন দিয়েছেন। এ কারণে দুই কোটি বাংলাদেশি অনুপ্রবেশকারী আশ্রয় নিয়েছে এই রাজ্যে।
বিজয়বর্গীয় বলেছেন, এই বাংলা থেকে এখনই তৃণমূলের বিদায় নেওয়া উচিত। কারণ, এই সরকার থাকলে বাংলার উন্নয়ন হবে না। নিরাপত্তা বিঘ্নিত হবে। তিনি জোর দিয়ে বলেন, বিজেপি বাংলায় ক্ষমতায় এলেই এই বাংলায় চালু করা হবে এনআরসি। এরপর এই বাংলা থেকে অনুপ্রবেশকারীদের শনাক্ত করে ফিরিয়ে দেওয়া হবে তাদের নিজেদের দেশে। তাঁর মতে, তৃণমূল ক্ষমতায় থাকলে এই বাংলার নিরাপত্তা সুরক্ষিত থাকবে না, দ্বিতীয় কাশ্মীর হয়ে যাবে।

আরেক বিজেপি নেতা মুকুল রায় বলেন, এই বাংলায় আশ্রয় দেওয়া হবে শরণার্থীদের। তবে আশ্রয় পাবে না অবৈধভাবে আসা অনুপ্রবেশকারীরা।