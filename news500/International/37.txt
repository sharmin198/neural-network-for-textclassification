ভারতের জম্মু ও কাশ্মীরে যাত্রীবাহী বাস পাহাড় থেকে খাদে পড়ে কমপক্ষে ৩৩ জন নিহত হয়েছে। আহত হয়েছে ২২ জন। স্থানীয় সময় আজ সোমবার সকাল সাড়ে সাতটার দিকে কিশতোয়ার জেলায় এ দুর্ঘটনা ঘটে। ৪৫ জন যাত্রী নিয়ে মিনিবাসটি কেশওয়ান থেকে কিশতোয়ারে যাচ্ছিল। পথে নিয়ন্ত্রণ হারিয়ে বাসটি পাহাড় থেকে নিচে খাদে পড়ে যায়।

কিশতোয়ারের ডেপুটি কমিশনার আনগ্রেজ সিং রানা দুর্ঘটনার তথ্যের সত্যতা নিশ্চিত করেছেন।
প্রত্যক্ষদর্শী ব্যক্তিদের দেওয়া তথ্যমতে, বাসটি কিশতোয়ার জেলার সিরগওয়ারি নামক স্থানে উল্টে খাদে পড়ে যায়।

জম্মুর পুলিশের মহাপরিদর্শক (আইজিপি) এম কে সিনহা জানিয়েছেন, এখন পর্যন্ত ২০ জনের মরদেহ উদ্ধার করা হয়েছে। উদ্ধার অভিযান চলছে। আহত ব্যক্তিদের হাসপাতালে ভর্তি করা হয়েছে।

এ ঘটনায় প্রথম ব্যক্তি হিসেবে শোক প্রকাশ করেছেন জম্মু ও কাশ্মীরের সাবেক মুখ্যমন্ত্রী ওমর আবদুল্লাহ। টুইটে তিনি বলেন, কিশতোয়ারে বাস দুর্ঘটনায় অনেক বেশিসংখ্যক মানুষের প্রাণহানির ভয়াবহ ঘটনা ঘটেছে। নিহত ব্যক্তিদের পরিবারের প্রতি সমবেদনা ও আহত ব্যক্তিদের দ্রুত আরোগ্যের প্রার্থনা জানান তিনি।

এরপরই শোক প্রকাশ করে টুইট করেন জম্মু ও কাশ্মীরের আরেক সাবেক মুখ্যমন্ত্রী মেহবুবা মুফতি। তিনি বলেন, কিশতোয়ারে মর্মান্তিক দুর্ঘটনার খবর পেয়ে তিনি শোকাহত। নিহত ব্যক্তিদের পরিবারের প্রতি তিনি গভীর সমবেদনা প্রকাশ করছেন।