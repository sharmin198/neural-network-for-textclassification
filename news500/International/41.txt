রাশিয়ার প্রেসিডেন্ট ভ্লাদিমির পুতিন (৬৬) বিশ্বরাজনীতিতে সব সময়ই আলোচনায় থাকেন। থাকবেনই-বা না কেন, ১৮ বছর ধরে রাশিয়ার শীর্ষ ক্ষমতায় তিনি। তবে এবার তিনি নন, আলোচনায় এসেছে তাঁর মগ। এই মগ তিনি রাশিয়া থেকে উড়িয়ে নিয়ে গেছেন জাপানে।

জাপানের ওসাকায় গত শুক্রবার জি-২০ শীর্ষ বৈঠকে বিশ্বনেতারা একটি নৈশভোজে যখন বৈঠকের আয়োজক জাপানের দেওয়া স্বচ্ছ কাচের ওয়াইন গ্লাসে পানীয় পান করছিলেন, পুতিন তখন আয়োজকদের গ্লাস নেননি। তিনি তাঁর নিজের মগে করে পানীয় পান করেছেন। আর এতেই সামাজিক যোগাযোগমাধ্যমে আলোচনা তুঙ্গে ওঠে তাঁর মগকে ঘিরে।
অন্য দেশের অনুষ্ঠানে নিজের মগে করে পানীয় পান করা নিয়ে ঠাট্টা-তামাশা অবশ্য কম হচ্ছে না ফেসবুক-টুইটারে। অনেকে দাবি করেছেন, পুতিন মানসিক বৈকল্যে ভুগছেন। বয়স যত বাড়ছে, তত ভীমরতিপ্রাপ্ত হচ্ছেন তিনি।

নৈশভোজের ভিডিওতে দেখা যায়, পুতিন তাঁর মগ যুক্তরাষ্ট্রের প্রেসিডেন্ট ডোনাল্ড ট্রাম্পের গ্লাসের সঙ্গে ঠুকিয়ে ‘টোস্ট’ (উদ্‌যাপন) করছেন। ট্রাম্পের গ্লাসে কোলার মতো দেখতে গাঢ় তরল পানীয় ছিল। পুতিনের মগে কী ছিল, তা নিয়ে শুরু হয়েছে জল্পনা।

পুতিনের মুখপাত্র দিমিত্রি পেসকভ এর ব্যাখ্যা দিয়েছেন। পেসকভ বলেন, পুতিনের চা খাওয়ার বাতিক রয়েছে। তিনি তাঁর মগে করে কিছুক্ষণ পরপরই চা পান করেন।