মার্কিন প্রেসিডেন্ট ডোনাল্ড ট্রাম্প বলেছেন, যুক্তরাষ্ট্রের কোম্পানিগুলো হুয়াওয়ের কাছে পণ্য বিক্রি চালু রাখতে পারবে। একই সঙ্গে চীন ও যুক্তরাষ্ট্রের মধ্যে চলমান বাণিজ্যযুদ্ধ নিরসনে দেশ দুটি আবারও আলোচনার টেবিলে বসবে বলে জানান তিনি।

বিবিসির খবরে বলা হয়েছে, জাপানে অনুষ্ঠিত জি-২০ সম্মেলনে অংশ নিতে গিয়ে মার্কিন প্রেসিডেন্ট ডোনাল্ড ট্রাম্প ও চীনের প্রেসিডেন্ট সি চিন পিং এক দ্বিপক্ষীয় বৈঠকে বসেন। শনিবার ওই বৈঠকের পরে এসব তথ্য জানান ট্রাম্প।
মার্কিন প্রেসিডেন্ট জানিয়েছেন, তাঁর দেশ চীনা পণ্যের ওপর যে ৩০০ বিলিয়ন ডলার শুল্ক বসানোর পরিকল্পনা করেছিল, তা থেকে সরে আসবে। যুক্তরাষ্ট্রের কোম্পানিগুলো হুয়াওয়ের কাছে পণ্য বিক্রি অব্যাহত রাখতে পারবে। তিনি আরও বলেন, ‘আপাতত’ তিনি বেইজিংয়ের সঙ্গে সমঝোতা করতে চাইছেন।

বিশ্লেষকেরা বলছেন, ট্রাম্পের এই ঘোষণা বেশ অস্পষ্ট। এমন ঘোষণায় হুয়াওয়ের ওপর থাকা মার্কিন নিষেধাজ্ঞা পুরোপুরি তুলে নেওয়া হবে কি না, তা পরিষ্কার নয়। তবে ট্রাম্পের এমন ঘোষণা হুয়াওয়ের জন্য ইতিবাচক বলেই মনে করা হচ্ছে। অন্তত বাণিজ্যযুদ্ধের সমাধানে যে আলোচনার টেবিলে দুই দেশ বসতে যাচ্ছে, সেটি মোটামুটি নিশ্চিত।

চীনের বিরুদ্ধে নানা অভিযোগ এনে কয়েক মাস ধরে যুক্তরাষ্ট্র বাণিজ্যসংক্রান্ত বেশ কয়েকটি পদক্ষেপ নেয়। পরে তা ‘বাণিজ্যযুদ্ধে’ রূপ নেয়। এই রেষারেষির জের ধরে সম্প্রতি যুক্তরাষ্ট্রের বাণিজ্য বিভাগ চীনা প্রযুক্তি প্রতিষ্ঠান হুয়াওয়ের ওপর নিষেধাজ্ঞা আরোপ করে।