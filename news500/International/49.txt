অনুমান করুন তো, কত হতে পারে? ফ্রান্সের দক্ষিণাঞ্চলে শুক্রবার সর্বোচ্চ ৪৫ দশমিক ১ ডিগ্রি সেলসিয়াস তাপমাত্রা রেকর্ড করা হয়েছে। বিশ্ব আবহাওয়া সংস্থা বলছে, এই রেকর্ড ২০০৩ সালে হওয়া দেশটির ৪৪ দশমিক ১ ডিগ্রি সেলসিয়াসের রেকর্ডকে ছাপিয়ে গেছে। শুধু ফ্রান্স নয়, স্পেনসহ ইউরোপের বেশ কয়েকটি দেশে এ বছর আগের বছরের তুলনায় উষ্ণতা বৃদ্ধি পেয়েছে।

ফ্রান্সের তাপমাত্রার বিষয়ে বিবৃতি দিয়েছে বিশ্ব আবহাওয়া সংস্থা। শুক্রবার জেনেভায় দেওয়া ওই বিবৃতিতে বলা হয়েছে, জলবায়ু পরিবর্তনের কারণেই ফ্রান্সে এই উচ্চতাপ। এ বছরের জানুয়ারি থেকে মে মাসের গড় তাপমাত্রা গত পাঁচ বছরের রেকর্ড ছাড়িয়ে গেছে। জুন মাসে উষ্ণতা আরও বাড়বে বলে ধারণা করা হচ্ছে। বিষয়টি খুবই উদ্বেগের।
বার্তা সংস্থা রয়টার্সের প্রতিবেদনে বলা হয়, স্পেনেও তাপমাত্রা বেড়েছে। এরই মধ্যে দেশটিতে ৪৪ ডিগ্রি সেলসিয়াস তাপমাত্রা রেকর্ড করা হয়েছে। কাতালোনিয়ার ৬০ বর্গকিলোমিটার অংশজুড়ে দাবানল ছড়িয়ে পড়েছে। দেশটির কয়েক হাজার অগ্নিনির্বাপক কর্মী স্থল ও আকাশ পথে তা নিয়ন্ত্রণের চেষ্টা করছেন। স্পেনের উত্তর-পূর্বাঞ্চলে উচ্চ সতর্কতা জারি করা হয়েছে।

প্রতিবেদনে আরও বলা হয়, প্রচণ্ড দাবদাহের ফলে হৃৎক্রিয়া বন্ধ হয়ে স্পেনে দুজন মারা গেছেন। এর মধ্যে ১৭ বছর বয়সী এক খামার কর্মীও রয়েছেন। ফ্রান্সে দেশব্যাপী উচ্চ সতর্কতা জারি করা হয়েছে। ফরাসি সংবাদমাধ্যমে এই আবহাওয়াকে ‘সৌদি আরবের চেয়েও ভয়ংকর’ বলে উল্লেখ করা হয়েছে।