অনলাইনে সহিংস চরমপন্থী কনটেন্ট সরাতে বিনিয়োগের পাশাপাশি নানা উদ্যোগ নিচ্ছে কানাডার। এ কাজে প্রযুক্তি প্রতিষ্ঠান গুগল, ফেসবুক, টুইটার, মাইক্রোসফটের সঙ্গে একজোট হয়ে কাজ করবে দেশটি। গত বুধবার দেশটির পক্ষ থেকে এ ধরনের ঘোষণা দেওয়া হয়েছে। বার্তা সংস্থা রয়টার্সের এক প্রতিবেদনে এ তথ্য জানানো হয়েছে।

কানাডার পাবলিক সেফটির পক্ষ থেকে এক বিবৃতিতে বলা হয়েছে, টেক অ্যাগেইনস্ট টেররিজম প্রোগ্রামের জন্য সরকার এক মিলিয়ন কানাডীয় ডলার দেওয়ার প্রতিশ্রুতি দিয়েছে। এর মাধ্যমে একটি ডিজিটাল ডেটাবেইস তৈরি করা হবে এবং চরমপন্থী কনটেন্ট শনাক্ত হলে তা প্রতিরোধ করার জন্য ছোট প্রতিষ্ঠানগুলোকে জানানো হবে।
ক্রাইস্টচার্চ কল টু অ্যাকশন’ উদ্যোগের অংশ হিসেবে অনলাইন থেকে সহিংস ও চরমপন্থী কনটেন্ট সরানোর অংশ হিসেবে কাজ করছে কানাডা। গত মে মাসে ‘ক্রাইস্টচার্চ কল টু অ্যাকশন’ উদ্যোগে যুক্ত হয় কানাডা। গত মার্চে নিউজিল্যান্ডের ক্রাইস্টচার্চে ভয়াবহ সহিংস হামলার পর থেকে ‘ক্রাইস্টচার্চ কল টু অ্যাকশন’ নামে একটি নন-বাইন্ডিং চুক্তি হয়।

কানাডা অনলাইনে সহিংস চরমপন্থা ঠেকাতে তরুণ সম্মেলন, ডানপন্থীদের উত্থান বিষয়ে গবেষণা খাতেও অর্থ খরচ করছে।