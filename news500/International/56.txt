চোরাচালানির পাঁচ হাজারের বেশি কচ্ছপের বাচ্চা জব্দ করেছে মালয়েশিয়া কর্তৃপক্ষ। দেশটির রাজধানী কুয়ালালামপুর বিমানবন্দরে একাধিক স্যুটকেসের ভেতরে থাকা ঝুড়ি থেকে এগুলো জব্দ করা হয়। এ ঘটনায় ভারতের দুই নাগরিককে গ্রেপ্তার করা হয়েছে।

বুধবার বিবিসির প্রতিবেদনে বলা হয়, জব্দ করা কচ্ছপের বাচ্চার বাজারমূল্য প্রায় ১০ লাখ ৭৩ হাজার টাকা (১২ হাজার ৭০০ ডলার)। এসব কচ্ছপ পোষা প্রাণী হিসেবে ভারতে বিক্রি করার উদ্দশ্য ছিল।
জ্যেষ্ঠ শুল্ক কর্মকর্তা জুলকারনাইন মোহাম্মদ ইউসুফ বলেন, গত সপ্তাহে চীনের গুয়াংঝো শহর থেকে কুয়ালালামপুরে আসার পর ওই দুজনকে গ্রেপ্তার করা হয়েছে। তাঁদের একজনের বয়স ৩০, অপরজনের ৪০ বছর। কচ্ছপের চালানের জন্য তাঁদের কোনো বৈধ অনুমতি নেই।

বন্য প্রাণী চোরাকারবারিদের জন্য মালয়েশিয়া হচ্ছে প্রধান ট্রানজিট পয়েন্ট। সেখান থেকে এশিয়ার দেশগুলোতে চোরাকারবারি হয়ে থাকে।

দেশটির আইন অনুযায়ী চোরাচালানের অপরাধে গ্রেপ্তার ওই দুই ব্যক্তির পাঁচ বছর কারাদণ্ড ও জরিমানা হতে পারে।