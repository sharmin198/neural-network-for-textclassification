২১ জুন ইউরোপে গ্রীষ্মকাল শুরুর পর থেকেই তাপমাত্রা বেড়েই চলেছে। এই গরমে জার্মানির জনজীবন ওষ্ঠাগত প্রায়। সপ্তাহ শেষে এ তাপমাত্রা আরও বাড়বে বলে জানিয়েছে জার্মানির আবহাওয়া দপ্তর।

৭২ বছর আগে ১৯৪৭ সালে জার্মানির কিছু অঞ্চলের তাপমাত্রা হয়েছিল ৩৮ ডিগ্রি সেলসিয়াস। আবহাওয়ার পূর্বাভাস বলছে, এবার সেই তাপমাত্রা আরও বেড়ে বুধবার ফ্রাঙ্কফূর্ট অঞ্চলে ৪০ ডিগ্রি সেলসিয়াস হবে।
সোমবার থেকেই এই উচ্চ তাপমাত্রা শুরু হয়েছে। মঙ্গলবার তাপমাত্রা ছিল ৩৪ থেকে ৩৮ ডিগ্রি সেলসিয়াস। জার্মানির অধিকাংশ বসতবাড়িতে শীতাতপ নিয়ন্ত্রিত ব্যবস্থা না থাকায় সবাই ফ্যান কেনার জন্য ছুটছেন।

জার্মানিতে এমন উচ্চ তাপমাত্রার কারণে সোমবার এবং মঙ্গলবার দুপুরের আগেই বিদ্যালয়গুলো ছুটি দেওয়া হয়। খুব প্রয়োজনীয় কাজ ছাড়া মানুষজন রাস্তায় বের হচ্ছেন না। পত্র পত্রিকায়, রেডিও টেলিভিশনে সবাইকে বেশি করে পানি পান করার উপদেশ দেওয়া হচ্ছে। জার্মানির প্রকৃতিবিষয়ক সংগঠনগুলি প্রচণ্ড গরমের কারণে পশু-পাখিদের তৃষ্ণা মেটাতে নাগরিকদের বারান্দা এবং বাগানে পানির পাত্র রাখার অনুরোধ জানিয়েছেন। জার্মানি জুড়ে বিভিন্ন হ্রদ, নদীর তীরে ও সাঁতার কাটার জায়গাগুলোতে বিকেলের পর লোকদের ভিড় জমেছে।

জার্মানির বিভিন্ন হাসপাতালে প্রচণ্ড গরমে শারীরিকভাবে দুর্বল ব্যক্তিরা চিকিৎসা নেওয়ার খবর পাওয়া গেছে। তীব্র দাবদাহে বনাঞ্চলে আগুন লাগছে কিনা তা পর্যবেক্ষণ করতে জার্মানির অগ্নিনির্বাপক উড়োজাহাজগুলি আকাশে টহল দিচ্ছে।