ভারতের পশ্চিমবঙ্গ রাজ্যে পুলিশের বিশেষ টাস্কফোর্সের (এসটিএফ) সদস্যরা চার জঙ্গিকে গ্রেপ্তার করেছে। আজ মঙ্গলবার সকালে এসব জঙ্গিকে গ্রেপ্তার করা হয়। পুলিশের দাবি, গ্রেপ্তার করা এসব জঙ্গি বাংলাদেশে নিষিদ্ধঘোষিত জামাআতুল মুজাহিদীন বাংলাদেশের (জেএমবি) সদস্য। তাঁদের তিনজন বাংলাদেশি, একজন ভারতীয় নাগরিক।

গ্রেপ্তার হওয়া ব্যক্তিরা হলেন মোহাম্মদ জিয়াউর রহমান ওরফে মহসিন (৪৪), মামুনুর রশিদ (৩৩), মোহাম্মদ শাহিন আলম ওরফে আল আমিন (২৩) ও রবিউল ইসলাম (৩৫)। এর মধ্যে রবিউল ইসলাম পশ্চিমবঙ্গের বীরভূম জেলার মিত্রপুরের বাসিন্দা। অন্যদের বাড়ি বাংলাদেশে।
এসটিএফ গোপন সূত্রে তথ্য পেয়ে শিয়ালদহ স্টেশনের পার্কিং এলাকা থেকে মহসিন ও মামুনুরকে গ্রেপ্তার করে। তাঁদের জিজ্ঞাসাবাদে খবর মেলে অন্য দুই জঙ্গির। এরপর হাওড়া স্টেশন থেকে আল আমিন ও রবিউলকে গ্রেপ্তার করে এসটিএফ।

পুলিশ জানায়, গ্রেপ্তার করা ব্যক্তিরা নিষিদ্ধঘোষিত নব্য জেএমবির সদস্য। এসটিএফ গ্রেপ্তার ব্যক্তিদের কাছ থেকে আইএস মতাদর্শের বিভিন্ন পুস্তিকা, মোবাইল ফোন, জিহাদি আদর্শের ভিডিও, পোস্টার ও ল্যাপটপ উদ্ধার করেছে। পুলিশ সূত্রে বলা হয়, তিন বাংলাদেশি জঙ্গি গ্রেপ্তার এড়াতে পশ্চিমবঙ্গে এসে ঘাঁটি গাড়ে। তাদের দলে নিয়োগের জন্য যুবকদের প্ররোচিত করার কাজে নামে। গ্রেপ্তার করা ভারতীয় এ কাজে বাংলাদেশি তিনজনকে সহযোগিতা করে।