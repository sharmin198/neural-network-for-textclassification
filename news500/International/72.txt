কারাগারে বন্দি পাকিস্তানের সাবেক প্রধানমন্ত্রী নওয়াজ শরিফকে মিসরের সাবেক প্রেসিডেন্ট প্রয়াত মোহাম্মদ মুরসির পরিণতি ভোগ করতে দেবেন না বলে মন্তব্য করেছেন তাঁর মেয়ে মরিয়ম নওয়াজ।

গতকাল শনিবার লাহোরে এক সংবাদ সম্মেলনে মরিয়ম নওয়াজ বলেন, পাকিস্তান মিসর না। নওয়াজ শরিফ মোহাম্মদ মুরসি নন। তাই নওয়াজ শরিফকে তিনি মুরসির পরিণতি বরণ করতে দেবেন না।
সম্প্রতি আদালতের এজলাসে অসুস্থ হয়ে মৃত্যুর কোলে ঢলে পড়েন মোহাম্মদ মুরসি। অভিযোগ উঠেছে, যথাযথ চিকিৎসাসেবা না পাওয়ার কারণেই তিনি প্রাণ হারিয়েছেন।

৬৯ বছর বয়সী নওয়াজ শরিফ আল-আজিজিয়া দুর্নীতি মামলার দায়ে লাহোরের কোট লাখপাত জেলে সাত বছরের দণ্ড ভোগ করছেন। কারাবন্দী নওয়াজ শরিফও অসুস্থ। নওয়াজের স্বজনেরাও অভিযোগ করেছেন, কারাগারে নওয়াজ শরিফকে যথাযথ স্বাস্থ্য ও চিকিৎসাসেবা দেওয়া হচ্ছে না।
প্রয়াত মুরসির প্রসঙ্গ টেনে সংবাদ সম্মেলনে মরিয়ম নওয়াজ বলেন, নওয়াজ শরিফের শারীরিক অবস্থা এখন ভালো নয়। কারাগারের চিকিৎসকেরা জানেনও না এ সপ্তাহে তিনি হৃদরোগে আক্রান্ত হয়েছেন। তাঁর কোনো চিকিৎসাও করা হয়নি। মরিয়ম অভিযোগ করেন, তাঁর বাবার চিকিৎসায় গুরুত্ব দিচ্ছেন না চিকিৎসকেরা। তিনি বলেন, ‘নওয়াজ শরিফের শারীরিক প্রকৃত অবস্থার ৮০ শতাংশ আমাদের সামনে আনা হচ্ছে। পুরোটা আনা হচ্ছে না।’

মরিয়ম নওয়াজ বলেন, ‘আমরা আদালতের কাছে অনুরোধ করেছি যেন তাঁকে চিকিৎসার জন্য দেশের বাইরে নেওয়া হয়।’