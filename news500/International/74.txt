জাপানে একটি ছোট পোকার জন্য কয়েক ডজন ট্রেনকে যাত্রাপথে থেমে থাকতে হয়েছে। সম্প্রতি দেশটির দক্ষিণাঞ্চলে এই ঘটনা ঘটেছে বলে নিশ্চিত করেছে জাপানের রেল কর্মকর্তারা। ট্রেনগুলো থেমে থাকায় এবং কিছু যাত্রা বাতিল হওয়ায় ভোগান্তিতে পড়েছিলেন প্রায় ১২ হাজার যাত্রী।
সংবাদমাধ্যম বিবিসির খবরে বলা হয়েছে, এই অনাকাঙ্ক্ষিত দেরির জন্য দায়ী ছিল একটি ছোট্ট পোকা। ওই পোকাটি রেললাইনের বিদ্যুৎ পরিবহন ব্যবস্থাকে অকার্যকর করে দিয়েছিল। এর ফলে কয়েক ডজন ট্রেন থেমে গিয়েছিল। জাপানের রেল বিভাগের কর্মকর্তারা বলছেন, রেললাইনের পাশে থাকা একটি বৈদ্যুতিক যন্ত্রের মধ্যে ঢুকে গিয়েছিল ছোট পোকাটি। তাতেই অকেজো হয়ে গিয়েছিল যন্ত্রটি।
বার্তা সংস্থা এএফপির খবরে বলা হয়েছে, পোকার কারণে যন্ত্রটিতে শর্টসার্কিট হয়েছিল। তবে জাপানের রেল বিভাগের কর্মকর্তারা বলছেন, এমন ঘটনা দুর্লভ। সচরাচর এ ধরনের সমস্যা ঘটে না।

এদিকে এ ঘটনায় ট্রেনের ২৬টি সূচি বাতিল করতে হয়েছিল। এ ছাড়া পিছিয়ে দিতে হয় বেশ কয়েকটি যাত্রার সময়সূচি।