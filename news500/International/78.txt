ওমরাহ ভিসার জন্য গত সোমবার (১৭ জুন) থেকে আবেদন গ্রহণ বন্ধ করে দিয়েছে সৌদি আরবের হজ ও ওমরাহ মন্ত্রণালয়। সৌদি আরবের হজ ও ওমরাহ মন্ত্রণালয়ের জাতীয় কমিটির প্রধান নির্বাহী মোহাম্মদ বিন বাদি এ কথা জানান।

মক্কা ডেইলির বরাত দিয়ে গত মঙ্গলবার এ খবর প্রকাশ করেছে সৌদি গেজেট।
মোহাম্মদ বিন বাদি বলেন, ওমরাহ ভিসার জন্য আবেদন গ্রহণ করা হবে আগামী ১৬ আগস্ট থেকে। পাঁচ দিনের মধ্যে ভিসা ইস্যু করা হবে। এই ভিসার মেয়াদ এক মাসের বেশি হবে না।

সৌদি মন্ত্রণালয়ের সরবরাহ করা তথ্যে বলা হয়েছে, এ বছরে ৭৬ লাখ ৫০ হাজার ৭৩৬ জন ওমরাহ ভিসা পেয়েছেন। এর মধ্যে ৭৩ লাখ ৯৩ হাজার ৬৫৭ জন মুসলিম সৌদি আরব পৌঁছেছেন। ৬৫ লাখ ৫০ হাজার ৫২০ জন মুসলিম সৌদি আরবে পৌঁছেছেন উড়োজাহাজে, ৭ লাখ ৭ হাজার ৯৫৫ জন সড়কপথে এবং ১ লাখ ৩৫ হাজার ১৮২ জন এসেছেন সমুদ্রপথে।

সৌদি আরবে ওমরাহ করতে যাওয়া ব্যক্তিদের মধ্য সবচেয়ে বেশি গেছেন পাকিস্তান থেকে। দক্ষিণ এশিয়ার এই দেশ থেকে ওমরাহ করতে সৌদি আরব গেছেন ১৬ লাখ ৫৭ হাজার ৭৭৭ জন। এরপরই আছে ইন্দোনেশিয়া, দেশটি থেকে ওমরাহ করতে গেছেন ৯ লাখ ৬৭ হাজার ১২৫ জন। এ ছাড়া ভারত থেকে ৬ লাখ ৫০ হাজার ৪৮০ জন, আলজেরিয়া থেকে ৩ লাখ ৬৫ হাজার ৬২৮ জন, ইয়েমেন থেকে ৩ লাখ ৩৮ হাজার ৬১৮ জন, তুরস্ক থেকে ৩ লাখ ২১ হাজার ৪৯৪ জন, মালয়েশিয়া থেকে ২ লাখ ৭৮ হাজার ৬৭৪ জন, ইরাক থেকে ২ লাখ ৭৭ হাজার ৫৭১ জন ও জর্ডান থেকে ২ লাখ ১৬ হাজার ১৬৫ জন ওমরাহ পালনের জন্য সৌদি আরব গেছেন।