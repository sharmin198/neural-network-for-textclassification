ভারতের পশ্চিমবঙ্গজুড়ে এখন ‘কাটমানি’বিরোধী আন্দোলনে জেরবার শাসক দল তৃণমূলের বহু নেতা। গত মঙ্গলবার পশ্চিমবঙ্গের মুখ্যমন্ত্রী ও তৃণমূল নেত্রী মমতা বন্দ্যোপাধ্যায় দক্ষিণ কলকাতার নজরুল মঞ্চে আয়োজিত রাজ্যের পৌর চেয়ারম্যান ও কাউন্সিলরদের এক সভায় ঘোষণা দেন, সরকারি প্রকল্পের কাজ করতে গিয়ে যেসব নেতা মানুষের কাছ থেকে বেআইনিভাবে কাটমানি বা ঘুষ নিয়েছেন, তা ফেরত দিতে হবে।

মমতার এই ঘোষণার পর এখন গ্রামগুলোয় শুরু হয়েছে সেই অর্থ ফিরিয়ে দেওয়ার আন্দোলন। গ্রাম পঞ্চায়েত থেকে বিভিন্ন পৌরসভায় অর্থ ফেরত পাওয়ার আন্দোলন চলছে। এই আন্দোলনকে এবার আরও উচ্চমাত্রায় নিয়ে গেছেন কলকাতার প্রখ্যাত সংগীতশিল্পী নচিকেতা চক্রবর্তী। তিনি কাটমানি নিয়ে গান বেঁধেছেন। সেই গান এখন ছড়িয়ে পড়েছে সামাজিক যোগাযোগমাধ্যমে। এই গান লেখার জন্য বিজেপির সাংসদ এবং সংগীতশিল্পী বাবুল সুপ্রিয় ধন্যবাদ জানিয়েছেন নচিকেতাকে।
ভরাডুবির পর তৃণমূলে ভাঙন অব্যাহত রয়েছে। লোকসভা নির্বাচনের আগেও বেশ কয়েকজন সাংসদ ও বিধায়ক তৃণমূলে যোগ দিয়েছিলেন। নির্বাচনের পর বিজেপিতে যোগদানে আরও গতি এসেছে। ২০২১ সালে পশ্চিমবঙ্গের পরবর্তী রাজ্য বিধানসভা নির্বাচন। অনেকের মতে, ওই নির্বাচনে বিজেপির জয়ের আলামত দেখা যাচ্ছে।

ইতিমধ্যে তৃণমূলের পাঁচটি পৌরসভার দখল নিয়েছে বিজেপি। সেগুলো হচ্ছে কাঁচড়াপাড়া, হালিশহর, নোয়াখালী, ভাটপাড়া ও গারুলিয়া পৌরসভা। বনগাঁ পৌরসভার ১২ জন কাউন্সিলর যোগ দিয়েছেন বিজেপিতে। ফলে, এই পৌরসভারও দখল চলে গেছে বিজেপির হাতে। বনগাঁ উত্তরের বিধায়ক বিশ্বজিৎ দাসও যোগ দিয়েছেন বিজেপিতে।

এবার ভাঙছে দক্ষিণ দিনাজপুর জেলা পরিষদও। রাজ্যের ২৩ জেলা পরিষদের এটিই হবে প্রথম জেলা পরিষদ, যেটির দখল নিতে চলেছে বিজেপি। দক্ষিণ দিনাজপুর জেলা পরিষদে রয়েছেন ১৮ জন সদস্য। এর মধ্যে ১৪ জনই চলে গেছেন বিজেপিতে। কাল সোমবার তাঁরা দিল্লিতে গিয়ে যোগ দেবেন বিজেপিতে। জেলার সাবেক সভাপতি ও তৃণমূলের সাবেক বিধায়ক বিপ্লব মিত্র জেলা পরিষদের সদস্যদের নিয়ে গতকাল শনিবার পৌঁছে গেছেন রাজধানী দিল্লিতে।