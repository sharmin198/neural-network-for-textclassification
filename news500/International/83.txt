বান্ধবী ক্যারি সিমন্ডের সঙ্গে গত বৃহস্পতিবার রাতে বরিস জনসনের তুমুল ঝগড়া হয়। সেই ঝগড়ার অডিও ধারণ করে চাউর করে দিয়েছেন এক প্রতিবেশী। এতেই বিপাকে পড়ে গেছেন যুক্তরাজ্যের প্রধানমন্ত্রী হওয়ার দৌড়ে এগিয়ে থাকা সাবেক পররাষ্ট্রমন্ত্রী বরিস জনসন।

জনসনের প্রচার দলের পক্ষ থেকে বলা হয়েছে, তারা বিষয়টি নিয়ে কোনো মন্তব্য করবে না। কিন্তু ঘটনাটি অস্বীকারও করা হয়নি।
বরিস জনসনের ব্যক্তিগত জীবন নিয়ে শুরু হয়ে গেছে নানা আলোচনা-বিশ্লেষণ। যাঁর ঘরে শান্তি নেই, তিনি প্রধানমন্ত্রী হওয়ার কতটা উপযুক্ত—এমন প্রশ্ন তুলেছেন বিরোধীরা। শনিবারের সবগুলো সংবাদমাধ্যমের প্রধান খবর ছিল বৃহস্পতিবার মাঝরাতের ওই ঘটনা।

তবে জনসনের সমর্থকদের দাবি, বরিস জনসনও একজন সাধারণ মানুষ। অন্য সব পরিবারের মতো তাঁর পরিবারেও খুনসুটি হয়। এ ঘটনা কনজারভেটিভ দলের সমর্থকদের মধ্যে খুব একটা প্রভাব ফেলবে না। তাঁরা অডিও ধারণ করা ওই প্রতিবেশীর উদ্দেশ্য নিয়ে প্রশ্ন তুলেছেন।

ব্রেক্সিট নিয়ে গৃহবিবাদের জের ধরে যুক্তরাজ্যের প্রধানমন্ত্রী থেরেসা মে পদত্যাগের ঘোষণা দেন। তাই ক্ষমতাসীন কনজারভেটিভ দলে চলছে নতুন নেতা ও প্রধানমন্ত্রী নির্বাচনের তোড়জোড়। দলীয় আইনপ্রণেতাদের বিপুল সমর্থন নিয়ে বরিস জনসন শেষ দুইয়ে জায়গা করে নিয়েছেন। তাঁর প্রতিদ্বন্দ্বী হিসেবে আছেন বর্তমান পররাষ্ট্রমন্ত্রী জেরেমি হান্ট। দলটির তৃণমূল সদস্যদের ভোটে দুজনের একজন প্রধানমন্ত্রী হবেন।

কট্টর ব্রেক্সিটপন্থী বরিস জনসন দলের তৃণমূল সদস্যদের মধ্যে তুমুল জনপ্রিয় বলে বিভিন্ন জরিপে উঠে এসেছে। যে কারণে সম্ভাব্য প্রধানমন্ত্রী হিসেবে বর্তমানে আলোচনার কেন্দ্রে রয়েছেন তিনি।

গার্ডিয়ানের প্রতিবেদনে বলা হয়েছে, বৃহস্পতিবার রাতে বান্ধবী সিমন্ডের সঙ্গে জনসনের ঝগড়ার একটি অডিও তাদের হাতে তুলে দিয়েছে এক প্রতিবেশী। তাতে শোনা গেছে যে জনসন ফ্ল্যাট থেকে বের হয়ে যেতে অস্বীকৃতি জানাচ্ছেন। এক নারীকে তিনি তাঁর ল্যাপটপ ছাড়তে বলছেন।

গার্ডিয়ান বলছে, পানীয় ঢেলে সোফা নষ্ট করার জন্য জনসনকে দুষছিলেন সিমন্ড। পরিচয় গোপন রাখা ওই প্রতিবেশী গার্ডিয়ানকে বলেন, মাঝরাতে চিৎকার–চেঁচামেচি শুনে তাঁরা পুলিশেও খবর দেন। তাঁরা নিজেরা ওই ঘরের দরজায় খোঁজ নিতে যান। কিন্তু কেউ দরজা খোলেনি।

পুলিশের পক্ষ থেকে এক বিবৃতিতে বলা হয়েছে, এক নারীর নিরাপত্তা নিয়ে উদ্বেগ প্রকাশ করে এক ব্যক্তি পুলিশে খবর দিয়েছিল। পুলিশ সেখানে গিয়ে সবার সঙ্গে কথা বলেছিল। কিন্তু ব্যবস্থা নেওয়ার মতো কিছু পাওয়া যায়নি।

দলের তৃণমূল সদস্যদের সামনে আজ শনিবার মুখোমুখি বিতর্কে অংশ নেবেন জনসন ও হান্ট। সেখানে বৃহস্পতিবার রাতের ঘটনা এড়িয়ে যাওয়া জনসনের জন্য সহজ হবে না। প্রতিদ্বন্দ্বী জেরেমি হান্ট এরই মধ্যে দুই প্রার্থীর মধ্যে বেশিসংখ্যক টেলিভিশন বিতর্ক আয়োজনের দাবি তুলেছেন।

৫৫ বছর বয়সী বরিস জনসনের সঙ্গে তাঁর দ্বিতীয় স্ত্রী মারিয়া হুইলারের ছাড়াছাড়ি হয় গত বছরের সেপ্টেম্বরে। সেই থেকে বান্ধবী ক্যারি সিমন্ডের সঙ্গে থাকছেন তিনি। ৩১ বছর বয়সী সিমন্ড একজন গণসংযোগ বিশেষজ্ঞ। বর্তমানে ব্লুমবার্গের হয়ে কাজ করছেন তিনি