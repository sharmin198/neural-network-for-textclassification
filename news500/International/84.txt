ভারতের পশ্চিমবঙ্গে বিজেপির ‘জয় শ্রীরাম’ ধ্বনির বিপরীতে ‘জয় বাংলা’ ধ্বনিকে প্রতিষ্ঠিত করতে আদাজল খেয়ে লেগেছেন রাজ্যের মুখ্যমন্ত্রী মমতা বন্দ্যোপাধ্যায়। জয় বাংলা বাংলাদেশের মুক্তিযুদ্ধের স্লোগান—বিরোধীদের এমন যুক্তির বিরুদ্ধে আবার মুখ খুলেছেন মমতা। গতকাল শুক্রবার নদীয়ায় দলীয় নেতাদের উদ্দেশে দেওয়া মমতা বলেছেন, ‘জয় বাংলা বিদ্রোহী কবি কাজী নজরুল ইসলামের স্লোগান। বাংলাদেশে এ স্লো
গান ব্যবহার হলে আমরা বলতে পারব না কেন?’সদ্য শেষ হওয়া লোকসভা নির্বাচনকে ঘিরে বিজেপি শুরু করেছিল জয় শ্রীরাম ধ্বনি বা স্লোগান। তৃণমূল কংগ্রেস সেই স্লোগানের পাল্টা জয় হিন্দ স্লোগানও দেওয়া শুরু করে। নির্বাচনের পর তৃণমূল নেত্রী মমতা বন্দ্যোপাধ্যায় ভাটপাড়াসহ বিভিন্ন এলাকায় এসে ঘোষণা দেন, তৃণমূলকে জয় হিন্দ এবং জয় বাংলা স্লোগান দিতে হবে। শুধু তা-ই নয়, ফোনালাপেও বলতে হবে জয় বাংলা।
এই ঘোষণার পর অনেকেই প্রশ্ন তুলেছেন, ‘কেন মমতা আমাদের পার্শ্ববর্তী দেশ বাংলাদেশের স্বাধীনতাযুদ্ধের মূল মন্ত্র জয় বাংলা স্লোগান দেবে? এ কথায় অবশ্য কান দেননি মমতা। বরং মমতা দলীয় নেতা-কর্মীদের জয় বাংলা স্লোগান দিতে উদ্বুদ্ধ করেছেন। এদিকে মেঘালয়ের রাজ্যপাল তথাগত রায়ও মমতার জয় বাংলা স্লোগানের সমালোচনা করেছেন। তথাগত রায় বলেছেন, স্লোগানটি বাংলাদেশের সঙ্গে জড়িত। এতে প্রাদেশিকতাকে উসকে দেওয়া হচ্ছে।

মমতা এসব কথা উড়িয়ে গতকাল তৃণমূল ভবনে নদীয়া জেলার নেতাদের নিয়ে আয়োজিত এক বৈঠকে প্রশ্ন তুলেছেন, ‘জয় বাংলা কেন বলা যাবে না? এটা আমরা বলব। বাংলাদেশ বলতে পারলে আমরা কেন বলতে পারব না?’

মমতা গতকাল বলেছেন, ‘আমাদের রাজ্যের নাম তো “বাংলা” করে সেই প্রস্তাব বিধানসভায় সর্বসম্মতভাবে পাস করে অনুমোদনের জন্য কেন্দ্রীয় সরকারের কাছে পাঠানো হয়েছে। এই রাজ্যের নাম বাংলা হলে আমরা আরও জোরে জয় বাংলা বলতে পারব। জয় বাংলা ধ্বনি কারও ব্যক্তিগত সম্পত্তি নয়।’