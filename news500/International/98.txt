ইরানের অভিজাত বাহিনী বলে পরিচিত রেভল্যুশনারি গার্ডের (আইআরজিসি) সদস্যরা একটি মার্কিন ‘গুপ্তচর’ ড্রোন (মানবহীন আকাশযান) ভূপাতিত করার দাবি করেছে। আজ বৃহস্পতিবার ইরানের ওই বাহিনীর সংবাদভিত্তিক ওয়েবসাইট সেপাহ নিউজের খবরে জানানো হয়, ইরানের হুরমুজগান প্রদেশের উত্তরাঞ্চলে এ হামলার কথা নিশ্চিত করেছে। ইরানের রাষ্ট্রীয় বার্তা সংস্থা ইরনার খবরেও একই তথ্য পরিবেশন করে বলা হয়, ভূপাতিত ড্র্র্রোনটি ছিল ‘আরকিউ-৪ গ্লোবাল হক’।

মার্কিন সেনাবাহিনী এ বিষয়ে এখনো কোনো মন্তব্য করেনি বলে বিবিসি অনলাইনের খবরে জানানো হয়।
ইরনার বরাতে বার্তা সংস্থা রয়টার্সের প্রতিবেদনে জানানো হয়, এলিট বাহিনীর ওয়েবসাইটে বলা হয়, ইরানের দক্ষিণাঞ্চলীয় কৌমোবারাকের আকাশসীমায় ঢুকলে ড্রোনটির ওপর গুলি ছোড়া হয়।

ড্রোনটি ভূপৃষ্ঠ থেকে অনেক ওপরে প্রায় ৩০ ঘণ্টার বেশি সময় ধরে উড়তে পারে। ড্রোনটির প্রতিষ্ঠাতা কোম্পানি নর্থরোপ গ্রানম্যান তাদের ওয়েবসাইটে জানায়, বিশাল এলাকার আবহাওয়া প্রতিবেদনসহ খুঁটিনাটি তথ্য সংগ্রহ করে উচ্চ রেজল্যুশনের ছবি তুলতে সক্ষম এই ড্রোন।

এর আগে গত ১২ মে হরমুজ প্রণালিতে সংযুক্ত আরব আমিরাতের চারটি তেলের ট্যাংকারে বিস্ফোরণের ঘটনা ঘটে। ওই ঘটনার জন্য ইরানকে দায়ী করে যুক্তরাষ্ট্র; যদিও তা অস্বীকার করে দেশটি। এরপর ১৩ জুন ওমান উপসাগরে দুটি তেলের ট্যাংকারে আবার হামলার ঘটনা ঘটে। এবারও ইরানকে দায়ী করে যুক্তরাষ্ট্র। ইরান ওই অভিযোগ সরাসরি প্রত্যাখ্যান করে। ইরানের সঙ্গে এই টান টান উত্তেজনার মধ্যেই গত সোমবার মধ্যপ্রাচ্যে অতিরিক্ত এক হাজার সেনাসদস্য পাঠানোর ঘোষণা দিয়েছে যুক্তরাষ্ট্র।