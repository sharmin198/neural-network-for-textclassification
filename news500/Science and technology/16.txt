দেশি প্রযুক্তিপণ্য নির্মাতা প্রতিষ্ঠান ওয়ালটন তিন ক্যামেরা ও নচ ডিসপ্লেযুক্ত প্রথম স্মার্টফোন ‘প্রিমো এস সেভেন’ বাজারে আনার ঘোষণা দিয়েছে। স্মার্টফোনটিতে রয়েছে শক্তিশালী অক্টাকোর প্রসেসর ও এইচডি প্লাস পর্দা। এতে ব্যবহৃত হয়েছে ৩৯০০ মিলি অ্যাম্পিয়ারের লিথিয়াম পলিমার ব্যাটারি। ফোনটির আগাম ফরমাশ নিচ্ছে প্রতিষ্ঠানটি। ফোনটির দাম হবে ১৫ হাজার ৯৯৯ টাকা।

ওয়ালটন সেলুলার ফোন বিক্রয় বিভাগের প্রধান আসিফুর রহমান খান বলেন, আধুনিক ফিচারসমৃদ্ধ প্রিমো এস সেভেনের আগাম ফরমাশদাতারা ৫ হাজার টাকা পর্যন্ত নিশ্চিত ক্যাশব্যাক পাবেন। ফোনটি হবে ৬ দশমিক ২৬ ইঞ্চির ১৯: ৯ রেশিওর নচ ডিসপ্লেযুক্ত। আইপিএস প্রযুক্তির স্মার্টফোনটিতে থাকছে ধুলা ও আঁচড়রোধী ২.৫ডি কার্ভড গ্লাসও। ফোনটি অ্যান্ড্রয়েড ৯.০ পাই অপারেটিং সিস্টেমে চলবে। ৩ জিবি ডিডিআর ৪ র‍্যামের ফোনটির অভ্যন্তরীণ মেমোরি হবে ৩২ গিগাবাইট।


ওয়ালটন কর্তৃপক্ষ জানিয়েছে, ফোনটির পেছনে রয়েছে এলইডি ফ্ল্যাশযুক্ত এফ ২.০ অ্যাপারচার সমৃদ্ধ পিডিএএফ প্রযুক্তির ১২, ১৩ এবং ২ মেগাপিক্সেলের তিনটি ক্যামেরা। এর ১২ মেগাপিক্সেল ক্যামেরায় রয়েছে সনি আইএমএক্স ৪৮৬ সেন্সর। এতে অল্প আলোতে চমৎকার ছবি তোলা যাবে। ১৩ মেগাপিক্সেল আরেকটি ক্যামেরা থাকায় ১২০ ডিগ্রি সুপার ওয়াইড-অ্যাঙ্গেলে ছবি তোলা যাবে। আর ২ মেগাপিক্সেলের তৃতীয় ক্যামেরায় রয়েছে ডেপথ সেন্সর। সেলফির জন্য সামনে রয়েছে পিডিএএফ প্রযুক্তির ১৬ মেগাপিক্সেল ক্যামেরা। উভয় ক্যামেরায় ফুল এইচডি ভিডিও ধারণ করা যাবে। রয়েছে এআই মোড, এআই বিউটি, পোরট্রেইড মোড, স্লো-মোশন, টাইমস ল্যাপস, এইচডিআর, প্যানারোমা, নাইট মোড, ফেস ডিটেকশন, ডিজিটাল জুমসহ নানা ফিচার।