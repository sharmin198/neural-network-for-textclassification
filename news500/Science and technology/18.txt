বাংলাদেশ রোবট অলিম্পিয়াড ২০১৯’–এর জাতীয় পর্যায়ের প্রতিযোগিতায় অংশগ্রহণের জন্য অনলাইন নিবন্ধন শুরু হচ্ছে আজ শুক্রবার। নিবন্ধন চলবে আগামী ২০ আগস্ট পর্যন্ত। এ বছর জাতীয় পর্বের প্রতিযোগিতা অনুষ্ঠিত হবে ৬ থেকে ৭ সেপ্টেম্বর ঢাকা বিশ্ববিদ্যালয়ের ছাত্র-শিক্ষক কেন্দ্রে।

রোবট অলিম্পিয়াডের নিবন্ধন শুরুর ঘোষণার জন্য গতকাল বৃহস্পতিবার এক সংবাদ সম্মেলনের আয়োজন করে বাংলাদেশ রোবট অলিম্পিয়াডের যৌথ আয়োজক ঢাকা বিশ্ববিদ্যালয়ের রোবোটিকস অ্যান্ড মেকাট্রনিক্স ইঞ্জিনিয়ারিং বিভাগ এবং বাংলাদেশ ওপেন সোর্স নেটওয়ার্ক।


সংবাদ সম্মেলনে বক্তারা বলেন, এ বছর জাতীয় পর্বে মোট ৪ ধরনের প্রতিযোগিতা অনুষ্ঠিত হবে। রোবট গ্যাদারিং, ক্রিয়েটিভ ক্যাটাগরি, রোবট ইন মুভি, রোবটিক বুদ্ধি (কুইজ প্রতিযোগিতা) নিয়ে হবে প্রতিযোগিতা। রোবট গ্যাদারিং ও রোবটিক বুদ্ধি একক প্রতিযোগিতা এবং ক্রিয়েটিভ ক্যাটাগরি ও রোবট ইন মুভি দলগত প্রতিযোগিতা। এর মধ্যে শুধুমাত্র কুইজ প্রতিযোগিতাটি বাংলাদেশ রোবট অলিম্পিয়াড অংশের জন্য আয়োজিত হবে এবং অন্য তিনটি প্রতিযোগিতা থাইল্যান্ডের চিয়াংমাইয়ে অনুষ্ঠিতব্য ২১তম আন্তর্জাতিক রোবট অলিম্পিয়াডের দল গঠনের লক্ষ্যে আন্তর্জাতিক পর্বের নিয়ম অনুসারে অনুষ্ঠিত হবে।

প্রতিটি প্রতিযোগিতা জুনিয়র এবং চ্যালেঞ্জ (সিনিয়র) দুটি ভাগে বিভক্ত থাকবে। ২০০১ থেকে ২০০৬ সালের মধ্যে যাদের জন্ম, তারা চ্যালেঞ্জ (সিনিয়র) গ্রুপে এবং যাদের জন্ম ২০০৭ থেকে ২০১২ সালের মধ্যে, তারা জুনিয়র গ্রুপে প্রতিযোগিতা করতে পারবে। একজন প্রতিযোগী কুইজসহ সর্বোচ্চ ৩টি প্রতিযোগিতায় অংশগ্রহণ করতে পারবে।