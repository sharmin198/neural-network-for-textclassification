রাজধানীর আগারগাঁওয়ের বঙ্গবন্ধু আন্তর্জাতিক সম্মেলন কেন্দ্রে (বিআইসিসি) চলছে ‘ইসেট ল্যাপটপ ফেয়ার ২০১৯’। এক্সপো মেকারের আয়োজনে গতকাল বৃহস্পতিবার বিকেলে মেলার আনুষ্ঠানিক উদ্বোধন করেন ডাক ও টেলিযোগাযোগমন্ত্রী মোস্তাফা জব্বার। তিন দিনব্যাপী এ মেলা চলবে শনিবার পর্যন্ত। মেলায় পাওয়া যাচ্ছে ট্যাবলেট কম্পিউটার, ইন্টারনেট সিকিউরিটি পণ্য ও ল্যাপটপের আনুষঙ্গিক গ্যাজেট। বিশেষ ছাড়, উপহারের পাশাপাশি মেলায় বেশ কয়েকটি নতুন মডেলের ল্যাপটপের মোড়কও উন্মোচন করা হবে।

অনুষ্ঠানের উদ্বোধনীতে মন্ত্রী বলেন, ‘একসময় মাউস মানুষকে দেখাতে হতো। বাংলাদেশ এখন বদলেছে। সামনে ৫ বছরে প্রযুক্তির আরও পরিবর্তন আসবে। দেশে প্রতিবছর ৪ কোটি ফোন বিক্রি হয়। এর মধ্যে ৩০ শতাংশ স্মার্টফোন। আগামী ২ বছরে তা ৭০ শতাংশে পৌঁছাবে। এখন ডেটার ব্যবহারও টেরাবাইটের ওপরে গেছে। সামনে আসছে ফাইভ–জি। এটা কেবল কথা বলার জন্য নয়। এর সঙ্গে আর্টিফিশিয়াল ইন্টেলিজেন্স যুক্ত হবে। আইওটি বিল্ট ইন থাকবে। আমাদের এখন হার্ডওয়্যার রূপান্তরকে কাজে লাগাতে হবে।’


মেলায় ডেল, আসুস, এইচপি, লেনোভো, ওয়ালটন, আইলাইফ ব্র্যান্ডের ল্যাপটপ পাওয়া যাচ্ছে। মেলা থেকে ইসেট ও ক্যাসপারস্কির অ্যান্টিভাইরাস-সিকিউরিটি পণ্যসহ অ্যাক্সেসরিজও কিনতে পারবেন ক্রেতারা। এবারের মেলার প্রধান পৃষ্ঠপোষক ইসেট। সহপৃষ্ঠপোষক হিসেবে রয়েছে আসুস, ডেল, এইচপি, লেনোভো। সাইবার সিকিউরিটি পার্টনার হিসেবে রয়েছে ক্যাসপারস্কি।

মেলা ঘুরে দেখা গেছে, বৃষ্টির দিনেও তরুণেরা আগ্রহ নিয়ে ল্যাপটপ দেখছেন। ল্যাপটপ ও যন্ত্রপাতি কিনছেন।

মেলার কৌশলগত পরিকল্পনাকারী মুহাম্মদ খান বলেন, ‘২১তম ল্যাপটপ মেলায় তরুণদের প্রত্যাশা করছি। মেলায় কিছু না কিছু ছাড় ও উপহার থাকছে।’

মেলায় ছাড় ও উপহার:

মেলায় সাড়ে ১৩ হাজার টাকায় ল্যাপটপ দিচ্ছে আইলাইফ। এ ছাড়া আরও কয়েকটি মডেলের ল্যাপটপ এনেছে ব্র্যান্ডটি। সঙ্গে ১০টি উপহার রয়েছে।

এবারের ল্যাপটপ মেলায় অংশ নিচ্ছে তাইওয়ানের ল্যাপটপ নির্মাতা প্রতিষ্ঠান আসুস। মেলায় আসুসের গেমিং (এফএক্স, আরওজি) ও জেনবুক সিরিজের ল্যাপটপ কিনলে ক্রেতারা পাবেন ১ বছরের ‘এক্সিডেন্টাল ড্যামেজ প্রোটেকশন’ সেবা। এর আওতায় প্রথম এক বছর যেকোনো ধরনের দুর্ঘটনায় ল্যাপটপের সমস্যা হলে বিনা মূল্যে ক্রেতারা সেবা পাবেন। এ ছাড়া আসুসের যেকোনো মডেলের ল্যাপটপ কিনে ক্রেতারা পাবেন ঢাকা-ব্যাংকক-ঢাকা এয়ার টিকিট, এলইডি টিভি, এসিসহ আরও অনেক উপহার জেতার সুযোগ।

মেলায় ল্যাপটপ কিনলেই লাখপতি অফার দিচ্ছে এইচপি। এইচপির ল্যাপটপ কিনলে ক্রেতারা পাবেন এইচপির পক্ষ থেকে একটি স্ক্র্যাচ কার্ড। সেই কার্ড স্ক্র্যাচ করে ৭০০ টাকা থেকে এক লাখ টাকা পর্যন্ত ক্যাশ ভাউচার জিতে নেওয়ার সুযোগ পাচ্ছেন ক্রেতারা।

মেলায় যেকোনো প্যাভিলিয়ন থেকেই ডেল ল্যাপটপ কিনলে ক্রেতারা পাবেন একটি স্ক্র্যাচ কার্ড। সেই কার্ড স্ক্র্যাচ করে পেতে পারেন কম্পিউটার মনিটর, মাউস, কি–বোর্ড, ৫০০ টাকার প্রাইজ বন্ড এবং দুই দিন এক রাত কাপল ট্যুরের সুযোগ।

মেলায় ওয়ালটন ল্যাপটপ ও ডেস্কটপ ও অন্যান্য এক্সেসরিজ ক্রয়ে মডেলভেদে মিলছে ২৫ শতাংশ পর্যন্ত ডিসকাউন্ট। পাশাপাশি সব মডেলের ডেস্কটপ ও মনিটরে ১০ শতাংশ এবং অন্যান্য এক্সেসরিজ কেনায় ১৫ শতাংশ মূল্যছাড় পাবেন ক্রেতারা।