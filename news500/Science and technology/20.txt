পেশাদার ব্যক্তি ও ক্যারিয়ার গড়তে আগ্রহীদের জন্য সার্কেল লাইনার ডটকম নামের একটি নেটওয়ার্কিং প্ল্যাটফর্ম তৈরি করেছেন দেশি উদ্যোক্তারা। বর্তমানে ওয়েব প্ল্যাটফর্মে চালু থাকা এ সাইট ব্যবহার করে পেশাদার ব্যক্তিদের মধ্যে যোগাযোগ ও নেটওয়ার্কিং করা যাবে। এ ছাড়া আগ্রহীরা পেশাদার ব্যক্তিদের কাছ থেকে নির্দেশনা ও মেন্টরশিপ পাবেন।

প্রতিষ্ঠানটির নির্বাহী পরিচালক আরিয়ান শাহরিয়ার বলেন, ‘যে মূল সমস্যাটি আমরা সমাধান করতে চেয়েছি তা হলো একই ব্যাকগ্রাউন্ড থেকে আসা একজন নতুন কর্মীর সঙ্গে পেশাদার কর্মীর দূরত্ব ঘোচানো। এতে দক্ষতা উন্নয়ন থেকে শুরু করে চাকরির ক্ষেত্রে নানা সমস্যা সমাধান হবে। দক্ষ ব্যক্তিদের মধ্যে একটি নেটওয়ার্ক গড়ে উঠবে। পেশাদার প্ল্যাটফর্ম লিঙ্কডইনের সঙ্গে পার্থক্য হচ্ছে, নিজ ক্ষেত্রের পেশাদারদের সহজে যুক্ত হওয়ার সুযোগ দেয় সার্কেল লাইনার।’

সার্কেল লাইনার (Circleliner. com) প্লাটফর্মে শুধু ছবি কিংবা স্ট্যাটাসের পাশাপাশি নিজস্ব প্রকল্প, পডকাস্টসহ নানা ঘটনা ও সেমিনার শেয়ার করার যাবে। এতে ব্যক্তিগত যোগাযোগের জন্য মেসেঞ্জার সেবাও রয়েছে। 
