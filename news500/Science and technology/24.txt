রাজধানীর আগারগাঁওয়ের বঙ্গবন্ধু আন্তর্জাতিক সম্মেলন কেন্দ্রে আজ বৃহস্পতিবার থেকে শুরু হওয়া তিন দিনের ল্যাপটপ মেলায় সাড়ে ১৩ হাজার টাকায় ল্যাপটপ এনেছে মার্কিন ব্র্যান্ড আইলাইফ। জেড এয়ার লাইট মডেলের নতুন ল্যাপটপটিতে রয়েছে জেনুইন উইন্ডোজ ১০ অপারেটিং সিস্টেম, ১১ দশমিক ৬ ইঞ্চি ফুল এইচডি ডিসপ্লে ও ইন্টেল প্রসেসর।

আইলাইফ ব্র্যান্ডের বাংলাদেশের কান্ট্রি ম্যানেজার নাসির উদ্দিন বলেন, সাশ্রয়ী দামের ল্যাপটপ দিয়ে শিক্ষার্থী ও অফিস কর্মীরা প্রয়োজনীয় সব ধরনের কাজ করতে পারবেন। গুরুত্বপূর্ণ ই–মেইল, উপস্থাপনা, ইন্টারনেট ব্রাউজিং, মাইক্রোসফট অফিসের কাজ অনায়াসে করা যাবে। ৮০০ গ্রাম ওজনের ল্যাপটপটি সহজে বহনযোগ্য। ল্যাপটপটিতে সাত থেকে আট ঘণ্টা ব্যাটারি ব্যাকআপ পাওয়া যাবে। মেলায় এ ল্যাপটপের সঙ্গে উপহারও পাওয়া যাবে। এর বাইরে রায়ান্স, স্টার টেক, কম্পিউটার ভিলেজ, ড্যাফোডিল ও ডলফিন কম্পিউটারের বিভিন্ন শাখায় এ ল্যাপটপ পাওয়া যাবে।


নাসির উদ্দিন আরও বলেন, মেলায় প্রথমবারের মতো চারটি নতুন মডেলের ল্যাপটপ প্রদর্শন করছে আইলাইফ। মডেলগুলো হচ্ছে জেড এয়ার সিএক্স থ্রি, জেড এয়ার এক্স, জেড এয়ার লাইট ও জেড পিসি (অল ইন ওয়ান)। জেড এয়ার সিএক্সথ্রি মডেলের ল্যাপটপে ফুল হাই ডেফিনেশন ১৫.৬ ইঞ্চি ডিসপ্লে। ৪ গিগাবাইট র‍্যাম এবং ১ টেরাবাইটের হার্ডডিস্ক ড্রাইভের ল্যাপটপটির দাম ৩৪ হাজার টাকা। ১৩ দশমিক ৩ ইঞ্চি মাপে জেড এয়ার এক্স মডেলটিতে রয়েছে ৪ জিবি র‍্যাম ও ১২৮ জিবি এসএসডি স্টোরেজ। এর দাম ৩০ হাজার ৫০০ টাকা। ২১ দশমিক ৫ ইঞ্চি ফুল এইচডি ডিসপ্লের জেড পিসির দাম ৪৮ হাজার টাকা।