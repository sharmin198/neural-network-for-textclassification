রাজধানীর বঙ্গবন্ধু আন্তর্জাতিক সম্মেলন কেন্দ্রে (বিআইসিসি) আজ বৃহস্পতিবার সকাল থেকে শুরু হয়েছে তিন দিনের ‘ইসেট ল্যাপটপ ফেয়ার ২০১৯’। মেলায় বিভিন্ন প্যাভিলিয়ন ও স্টলে আসুস, ডেল, এইচপি, লেনোভোর মতো ব্র্যান্ডের ল্যাপটপ প্রদর্শন ও বিক্রি হচ্ছে। মেলা উপলক্ষে ল্যাপটপে ছাড় ও নানা উপহারের ঘোষণা দিয়েছে বিপণনকারী প্রতিষ্ঠানগুলো।

মেলার আয়োজক এক্সপো মেকার সূত্রে জানা গেছে, এক্সপো মেকারের আয়োজনে এটি দেশের ২১তম ল্যাপটপ প্রদর্শনী। এবারের আয়োজনে একটি টাইটেল স্পনসর প্যাভিলিয়ন, চারটি স্পনসর প্যাভিলিয়ন, ২৬টি মিনি প্যাভিলিয়ন ও ১০টি স্টলে ল্যাপটপ ও প্রযুক্তিপণ্য প্রদর্শন করা হচ্ছে। মেলার প্রধান পৃষ্ঠপোষক ইসেট। সহপৃষ্ঠপোষক হিসেবে রয়েছে আসুস, ডেল, এইচপি ও লেনোভো।


মেলার আয়োজকেরা জানিয়েছেন, এবারের মেলা তরুণদের আকর্ষণ করবে। ল্যাপটপের পাশাপাশি মেলায় সর্বশেষ প্রযুক্তি ও ডিজাইনের ডিভাইস নিয়ে হাজির হয়েছে অংশগ্রহণকারী প্রতিষ্ঠানগুলো। জনপ্রিয় ব্র্যান্ডগুলোর সর্বশেষ মডেলের ল্যাপটপের পাশাপাশি আনুষঙ্গিক যন্ত্রাংশও পাওয়া যাবে। সব ধরনের পণ্যেই পাওয়া যাবে বিশেষ ছাড় এবং সঙ্গে উপহার। প্রদর্শনীতে পাওয়া যাবে ট্যাবলেট কম্পিউটার, ইন্টারনেট সিকিউরিটি পণ্য ও ল্যাপটপের আনুষঙ্গিক গ্যাজেট। মেলায় বেশ কয়েকটি নতুন মডেলের ল্যাপটপের মোড়ক উন্মোচন করা হবে।

মেলা চলবে প্রতিদিন সকাল ১০টা থেকে রাত ৮টা পর্যন্ত। মেলায় প্রবেশমূল্য ৩০ টাকা। তবে স্কুলের শিক্ষার্থীরা ইউনিফর্ম পরে বা পরিচয়পত্র দেখিয়ে বিনা মূল্যে ঢুকতে পারবে।