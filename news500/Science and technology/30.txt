প্রথম আলো অনলাইনের আদলে ওয়েবসাইট বানিয়ে কে বা কারা বিভ্রান্তিকর তথ্য ছড়াচ্ছে। এ বিষয়ে পাঠকদের সতর্ক থাকার পরামর্শ দিয়েছেন প্রথম আলো কর্তৃপক্ষ। ইতিমধ্যেই প্রথম আলোর নামে ভুয়া ওয়েবসাইট থেকে কিছু বিভ্রান্তিকর প্রতিবেদন সামাজিক যোগাযোগমাধ্যমে ছড়িয়ে দেওয়া হয়েছে। সামাজিক যোগাযোগমাধ্যমে ছড়িয়ে দিয়ে বিভ্রান্তি তৈরির চেষ্টা চালানো হচ্ছে।


প্রতিবেদন কিংবা ওই সাইটে প্রকাশিত কোনো খবরের দায় প্রথম আলোর নয়। ইতিমধ্যে এ ব্যাপারে আইনগত ব্যবস্থা নিয়েছে প্রথম আলো। এর বিরুদ্ধে তেজগাঁও থানায় একটি সাধারণ ডায়েরি (জিডি) করা হয়েছে।

সামাজিক যোগাযোগমাধ্যম থেকে জানা গেছে, সম্প্রতি ‘অবশেষে বাংলাদেশে স্যামস্যাংয়ের গোপন ওয়েবসাইট প্রকাশিত হয়েছে’ শিরোনামে প্রথম আলো ওয়েবসাইটের আদলে একটি পেজ তৈরি করে একটি ভুয়া খবর প্রচার করা হচ্ছে। কিন্তু এ বিষয়ে প্রথম আলো কোনো সংবাদ প্রকাশ করেনি।

এই সাইট থেকে মাত্র এক ডলারে স্যাংমস্যাং ফোন দেওয়ার লোভনীয় অফার দিয়ে গ্রাহকের ক্রেডিট কার্ডের তথ্য হাতিয়ে নেওয়ার চেষ্টা করছে। তাই coldommendable.com নামের এই সাইটে গিয়ে কেউ প্রতারিত হবেন না।

প্রথম আলোর দীর্ঘদিনের পাঠকেরা মূল প্রথম আলো চিনতে ভুল করবেন না এবং সব রকমের বিভ্রান্তি থেকে সতর্ক থেকে প্রথম আলোর পাশে থাকবেন। এমনটিই বিশ্বাস করে প্রথম আলো।