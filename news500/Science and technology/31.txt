ফেসবুকের মেসেঞ্জার ব্যবহারকারীর সংখ্যা বাড়ছে। মেসেঞ্জারের মাধ্যমে যোগাযোগসুবিধা বাড়াতে এতে বেশ কিছু পরিবর্তন আনছে ফেসবুক কর্তৃপক্ষ। গত মে মাসে ফেসবুকের বার্ষিক ডেভেলপার সম্মেলন এফ ৮ উপলক্ষে ফেসবুক মেসেঞ্জারের ভবিষ্যৎ নিয়ে কথা বলেছিলেন প্রতিষ্ঠানটির প্রধান নির্বাহী মার্ক জাকারবার্গ। ফেসবুকের পক্ষ থেকে এবার তাঁর কথা অনুসারে মেসেঞ্জারে বেশ কিছু পরিবর্তন আসছে। নতুন এসব পরিবর্তনের অধিকাংশই মার্কেটিং প্রচেষ্টার অংশ হিসেবে আনা হয়েছে বলে মনে করছেন বিশেষজ্ঞরা।

ডেস্কটপ অ্যাপ: ফেসবুক মেসেঞ্জারের জন্য পৃথক ডেস্কটপ অ্যাপ আসছে। বর্তমানে ডেস্কটপ ডিভাইসে মেসেঞ্জার ব্যবহার করার সুবিধা রয়েছে। ফেসবুকে লগইন করে এ সুবিধা পাওয়া যায়। তবে আলাদা করে মেসেঞ্জারের ডেস্কটপ সংস্করণ তৈরির উদ্দেশ্য হচ্ছে একে ‘সংযুক্তকরণ টুল’ হিসেবে ব্যবহার করা। বিভিন্ন প্রতিষ্ঠানের উপযোগী করে একে গড়ে তোলা ডেস্কটপ মেসেঞ্জারের মাধ্যমে ভিডিও কল, বিভিন্ন প্রকল্প একত্রীকরণ বা একাধিক চ্যাটিং–কাজের উদ্দেশ্য এ পরিবর্তন আনছে ফেসবুক।


দ্রুতগতির মেসেঞ্জার সেবা: ফেসবুক তাদের মেসেঞ্জার অ্যাপটিকে এমনভাবে নকশা করছে, যাতে এটি আরও দ্রুতগতিসম্পন্ন হয়। এ ছাড়া ডিভাইসে মেসেঞ্জার অ্যাপ যাতে কম জায়গা ব্যবহার করে, সেটিও গুরুত্ব দিচ্ছে ফেসবুক। তারা এ প্রকল্পের নাম দিয়েছে ‘লাইটস্পিড’। এ প্রকল্পের অধীনে মেসেঞ্জার অ্যাপটি ২ সেকেন্ডে চালু ও মাত্র ৩০ এমবি জায়গা নেবে। এ জন্য নতুন কোড করে অ্যাপ তৈরি করছে তারা।

কাছের বন্ধুদের নিয়ে গ্রুপ: ফেসবুকের মেসেঞ্জারে ভবিষ্যতে ক্লোজ ফ্রেন্ডস গ্রুপস নামের একটি ফিচার চালু হবে। এ ফিচারের অবশ্য কোনো আনুষ্ঠানিক নাম ঠিক হয়নি। পরিবারের সদস্য ও নিকটতমদের সঙ্গে যোগাযোগ ও কনটেন্ট শেয়ারের জন্য নির্দিষ্ট জায়গা হবে হবে। নিকটতম বন্ধু তৈরি এবং শুধু তাদের কনটেন্ট নিউজফিডে দেখার সুবিধা থাকবে এতে। প্রাইভেসিকে গুরুত্ব দিতে এ ফিচার তৈরি করছে ফেসবুক। এর মাধ্যমে ব্যবহারকারী একাধিক গ্রুপ তৈরি করতে পারবে। এ গ্রুপের মধ্যে কোনো ব্যবসাকে ঢোকাবে কি না, তা এখনো পরিষ্কার করেনি ফেসবুক।

গ্রুপ ভিডিও দেখা: একসঙ্গে ভিডিও দেখার প্রবণতা বাড়ছে। কনটেন্ট নির্মাতা ও অন্যান্য দর্শকদের সঙ্গে যুক্ত হয়ে একত্রে মুভি বা কোনো ভিডিও দেখার সুবিধা আরও উন্নত করবে ফেসবুক। গত বছরের জুলাই মাসে ফেসবুক ওয়াচ পার্টি নামে একটি নতুন ফিচার চালু করে। ফেসবুকের তথ্য অনুযায়ী, এখন সহজে ফেসবুক অ্যাপ থেকে মেসেঞ্জারে ভিডিও শেয়ার করা যাবে এবং অন্যদের তা দেখতে আমন্ত্রণ জানানো যাবে।

অ্যাপয়েন্টমেন্ট সুবিধা: বিভিন্ন ব্যবসার জন্য গ্রাহককে সঙ্গে সহজে যুক্ত করার ও ব্যবসায় গ্রাহক টেনে আনার সুবিধা থাকবে নতুন মেসেঞ্জারে। বিভিন্ন প্রতিষ্ঠানে বুকিং ও অ্যাপয়েন্টমেন্ট সুবিধা আরও সহজ করবে ফেসবুক। এ প্রক্রিয়া বেশির ভাগই চ্যাট বটের মাধ্যমে করা হবে।