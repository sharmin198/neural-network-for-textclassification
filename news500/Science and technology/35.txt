এক বৃদ্ধ বাবা জীবনমৃত্যুর সন্ধিক্ষণে। দুই ছেলে অসুস্থ বাবাকে বাঁচাতে মরিয়া। বাবাকে বাঁচানোর একটা উপায়ও তারা পেয়ে যায়। আর সেই উপায়টি হচ্ছে তাদের বাবাকে বাঁচাতে হলে আনতে হবে জীবন বাঁচানো পানি (ওয়াটার অব লাইফ)। সঙ্গে আরও আছে অনেক শর্ত। সমালোচকেরা বলছে, এটি এমন এক যাত্রা অবিস্মরণীয়ভাবেই যা কখনো ভোলার মতো নয়। বলছি ব্রাদারস: আ টেল অব টু সন্স গেমের কথা। 

তুমুল প্রশংসিত অ্যাডভেঞ্চারধর্মী এই গেমের কাহিনি স্টারব্রিজ স্টুডিওর। সেই সঙ্গে গেমটির ভান্ডারে আছে ৫০টির বেশি পুরস্কার। এর মধ্যে বর্ষসেরা গেম, বাফটা, ডাইস অন্যতম। গেমের কাহিনি মূলত এক বৃদ্ধ বাবা আর তার দুই ছেলেকে নিয়ে। বাবার জীবন বাঁচানোর পানি আনতে হবে ছেলেদের জীবনবাজি রেখে, দুর্গম পথ পেরিয়ে। একজন শক্তিশালী হলে আরেকজন হবে দুর্বল। একজন সাহসী হলে আরেকজনকে হতে হবে ভিতু। শর্তের আরেকটি তাদের অবশ্যই আপন সহোদর হতে হবে।


গেমে আপনাকে নাইয়া এবং নাইয়ি নামের এই দুই ভাইকে মহাকাব্যিক রূপকথার এই অভিযাত্রায় গাইড হয়ে পথ দেখাতে হবে। এ যাত্রায় বিশেষভাবে ডিজাইন করা ভার্চ্যুয়াল জয়স্টিক দিয়ে তাদের নিয়ন্ত্রণ করতে হবে। আপনি একই সঙ্গে দুই ভাইকেই সিঙ্গেল প্লেয়ার মোডে নিয়ে নিয়ন্ত্রণ করতে পারবেন। গেমে আপনাকে অজানা সব ধাঁধা সমাধান করতে হবে। সে সঙ্গে অত্যাশ্চর্য লোকেশন অনুসন্ধান করতে হবে। আর ধুন্ধুমার মারপিট তো আছেই! ছোট-বড় দুই ভাইয়ের শক্তি, উচ্চতা, আর দৌড়কে সমন্বয় করেই গেমে এগিয়ে যেতে হবে। ভাষাহীন আবেগমাখানো অনন্যসুন্দর এই গেম আপনাকে ভিন্ন এক জগৎ আর খেলার অভিজ্ঞতা এনে দেবে, এতে কোনো দ্বিধা নেই। দুই ভাইকে অজানার পথ দেখিয়ে তাদের লক্ষ্যে পৌঁছে দিতে আপনি প্রস্তুত তো?