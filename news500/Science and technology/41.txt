৫জি নেটওয়ার্ক সমর্থন করবে এমন ভাঁজ করা ডিসপ্লেযুক্ত আইপ্যাড বাজারে আনতে কাজ করছে অ্যাপল। আগামী বছর নাগাদ এ ডিভাইস বাজারে দেখা যেতে পারে। লন্ডনভিত্তিক আইএএইচএস মার্কিটের বিশ্লেষক জেফ লিন এ তথ্য জানান। তিনি দাবি করেন, অ্যাপল অত্যন্ত গোপনে ভাঁজ করা ডিসপ্লেযুক্ত আইপ্যাড তৈরি করছে। শুক্রবার নাইনটুফাইভ ম্যাকের এক প্রতিবেদনে এ তথ্য জানানো হয়।

প্রতিবেদনে বলা হয়, ম্যাকবুকের সমান আকারের স্ক্রিন থাকতে পারে নতুন আইপ্যাডে। এটি ভাঁজ করা অবস্থায় আইপ্যাড মিনির আকার হবে আর বড় করা হলে এর আকার হবে ১২ দশমিক ৯ ইঞ্চি মাপের আইপ্যাড প্রোর সমান। এতে দ্রুতগতিতে ইন্টারনেট ব্রাউজিংয়ের জন্য ৫জি সেলুলার রেডিও সমর্থন থাকবে।


বর্তমানে অ্যাপলের কোনো ডিভাইসে ৫জি নেটওয়ার্ক সুবিধা নেই।

চলতি বছরে তিন মডেলের নতুন আইফোন উন্মুক্ত করতে পারে অ্যাপল। অ্যাপলের হার্ডওয়্যারে ৫জি সুবিধা আসার আগে অনেক বড় বড় টেলিকম প্রতিষ্ঠান বিশ্বের অনেক শহরে ৫জি নেটওয়ার্ক পরীক্ষার প্রস্তুতি নিচ্ছে।