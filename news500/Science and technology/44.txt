টুইটার মজে আছে পাকিস্তানের এক উপস্থাপিকার কাণ্ডে। এক টিভি অনুষ্ঠানে আলোচনা হচ্ছিল মার্কিন প্রযুক্তি প্রতিষ্ঠান অ্যাপল নিয়ে। সে অনুষ্ঠানের উপস্থাপিকা বলছিলেন আপেলের কথা! আলোচক অ্যাপলের আয় নিয়ে কথা বলার সময় ওই উপস্থাপিকা বলেন, এখন আপেলের দাম বেড়ে গেছে।

অনেকেই আছেন, যাঁরা প্রতিষ্ঠান অ্যাপল ও আপেল ফলের মধ্যকার পার্থক্য বুঝতে পারেন না। কিন্তু টেলিভিশনে লাইভ আলোচনার মধ্যে কেউ যদি এমন ভুল করে বসেন, তবে তাঁর কি রক্ষা আছে? এ ভাইরাল সোশ্যাল মিডিয়ার যুগে রক্ষা পাননি পাকিস্তানি ওই টিভি উপস্থাপিকাও। অ্যাপল ও আপেলের মধ্যে বিভ্রান্ত হওয়ার বিষয়টি এখন সোশ্যাল মাধ্যমগুলোতে ব্যাপক হারে ছড়িয়ে পড়েছে।


ভিডিওতে দেখা যায়, নারী উপস্থাপিকা এক প্যানেলিস্টকে নিয়ে অ্যাপলের ব্যবসা বিষয়ে আলোচনা করছিলেন। প্যানেলিস্ট বলছিলেন, ‘পাকিস্তানের বাজেটের চেয়ে অ্যাপলের আয় বেশি। এমন সময় ওই উপস্থাপিকা বলেন, ‘হ্যাঁ, আমি শুনেছি একটা অ্যাপলও এখন অনেক দামি।’ এ কথা শুনে হতভম্ব প্যানেলিস্ট উপস্থাপিকার ভুল ধরিয়ে দিয়ে বলেন, ‘আমরা অ্যাপলের ফোন নিয়ে আলাপ করছি। ফল নিয়ে নয়।’

পাকিস্তানে কোনো টিভি উপস্থাপকের বিব্রতকর পরিস্থিতিতে পড়ার ঘটনা প্রথম নয়। কয়েক দিন আগে পাকিস্তানের খাইবার পাখতুনখোয়ার প্রাদেশিক সরকারের সংবাদ সম্মেলন দেখে পুরো টুইটার সমাজ হাসিতে ফেটে পড়ার ঘটনা ঘটে। ফেসবুকে সংবাদ সম্মেলনের লাইভ প্রচার করার সময় ক্যাট ফিল্টার চালু হয়ে যায়। লাইভের সময় ক্যাট ফিল্টার অন থাকায় বিড়ালের কান ও গোঁফ দেখা যায় রাজনীতিবিদ শওকত ইউসুফজায়ির মুখে। লাইভটা প্রচার করছিল পাকিস্তান তেহরিক-ই-ইনসাফের সোশ্যাল মিডিয়া টিম। তারা লাইভ ভিডিও প্রচার করার সময় ক্যাট ফিল্টার বন্ধ করতে ভুলে যায়।