গুগলের প্লেস্টোরে থাকা সব অ্যাপ কিন্তু নিরীহ নয়। সম্প্রতি গুগল প্লেস্টোরে থাকা ‘আপডেটস ফর স্যামসাং’ নামের একটি ভুয়া অ্যাপ এক কোটির বেশি ডাউনলোড হয়েছে। বিশেষজ্ঞরা সতর্ক করে বলছেন, গুগল প্লেস্টোরে থাকা হাজারো অ্যাপের মধ্যে অনেক ভুয়া অ্যাপ আছে, যা আপনার অ্যান্ড্রয়েড ফোনের জন্য ক্ষতির কারণ হতে পারে। এসব অ্যাপ স্মার্টফোন থেকে গুরুত্বপূর্ণ তথ্য হাতিয়ে নিতে পারে।

সাইবার নিরাপত্তা প্রতিষ্ঠান সিএসআইএস সিকিউরিটি গ্রুপের বিশেষজ্ঞরা বলছেন, ‘আপডেটস ফর স্যামসাং’ নামের অ্যাপটি অ্যান্ড্রয়েড ফার্মওয়্যার আপডেটের ভুয়া প্রতিশ্রুতি দেয়। অনলাইন ডাউনলোডের তথ্য অবশ্য চোখে পড়ার মতো। অ্যাপটির বিষয়ে অসংখ্য ব্যবহারকারী অভিযোগ করে বলেছেন, এটি শুধু আগ্রাসী বিজ্ঞাপন প্রদর্শনের প্ল্যাটফর্ম।


অনলাইন পাবলিশিং প্ল্যাটফর্ম মিডিয়ামে করা এক পোস্টে সিএসআইএস গ্রুপের বিশেষজ্ঞরা বলছেন, কৌশলে এটি গ্রাহকদের ক্ষতি করছে। এটি ইনস্টল করা হলে তা একটি অ্যাড ফার্মের পেজে নিয়ে যায়। সেখান থেকে ফার্মওয়্যার আপডেটের জন্য অর্থ চাওয়া হয়। অনেকেই অভিযোগ করেছেন, অর্থ পরিশোধ করা হলেও কোনো ফার্মওয়্যার প্যাকেজ পাওয়া যায় না। বিশেষজ্ঞেরা পরীক্ষা করেও একই ফল পেয়েছেন।

অ্যাপটিতে দাবি করা হয়, যেকোনো অপারেটরে অর্থ খরচ করে সিমকার্ড আনলক করতে পারবেন ব্যবহারকারীরা। এরপর এটি গুগল প্লে সাবসক্রিপশনের পরিবর্তে সিম আনলকের জন্য অন্য উৎসের মাধ্যমে অর্থ সংগ্রহ করে।

ব্যবহারকারীদের যেকোনো ফার্মওয়্যার আপডেটের জন্য প্রকৃত উৎস ব্যবহার করার পরামর্শ দিয়েছেন বিশেষজ্ঞরা। অন্যান্য অ্যান্ড্রয়েড ফোন নির্মাতাদের মতো স্যামসাং ফোনের সেটিংস মেনু থেকে সফটওয়্যার আপডেটের সুবিধা রয়েছে।