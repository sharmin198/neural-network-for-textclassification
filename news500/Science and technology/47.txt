রাজধানীর আগারগাঁওয়ে বঙ্গবন্ধু আন্তর্জাতিক সম্মেলন কেন্দ্রে (বিআইসিসি) গত বৃহস্পতিবার শুরু হওয়া ‘স্মার্টফোন ও ট্যাব মেলা ২০১৯’ শেষ হচ্ছে আজ শনিবার। নতুন স্মার্টফোন ও আনুষঙ্গিক পণ্য নিয়ে আয়োজক প্রতিষ্ঠান এক্সপো মেকারের এটি ১২তম মেলার আয়োজন। মেলায় নানা ছাড় ও অফারে স্মার্টফোন বিক্রি করছে বিভিন্ন ব্র্যান্ড। এর মধ্যে স্যামসাং, হুয়াওয়ে, অপো, মটোরোলা, ইউমিডিজির মতো ব্র্যান্ড রয়েছে। বৃহস্পতিবার সকাল ১০টায় মেলা শুরু হওয়ার পর থেকেই বিভিন্ন স্টল ঘিরে স্মার্টফোনের ক্রেতাদের ভিড় দেখা যায়। শুক্রবার ছুটির দিনেও মেলা ঘিরে ক্রেতাদের ব্যাপক আগ্রহ ছিল। আজ শনিবার মেলা চলবে রাত ৮টা পর্যন্ত। মেলার টিকিট ২০ টাকা। শিক্ষার্থী ও প্রতিবন্ধীরা বিনামূল্যে প্রবেশ করতে পারবেন।

গত বৃহস্পতিবার বিকেলে ‘স্মার্টফোন ও ট্যাব এক্সপো (সামার) ২০১৯’ উদ্বোধন করেন ডাক ও টেলিযোগাযোগমন্ত্রী মোস্তাফা জব্বার। অনুষ্ঠানে তিনি বলেন, সরকার মোবাইলকেন্দ্রিক সেবার ক্ষেত্রে গুরুত্ব দিচ্ছে। বাংলাদেশে তৈরি হবে বিশ্বমানের স্মার্টফোন। এর মধ্যেই অনেক প্রতিষ্ঠান ডিভাইস তৈরি করতে শুরু করেছে। সেদিন আর দেরি নয়, জনগণকে সেবা দেওয়ার মাধ্যম হবে স্মার্টফোন।


মন্ত্রী বলেন, বাংলাদেশে ৯ থেকে ১০ কোটি মোবাইল হ্যান্ডসেট ব্যবহার হয়; তার মাত্র ৩০ ভাগ স্মার্টফোন, কিন্তু আগামী কয়েক বছরের মধ্যে বাকি জায়গা স্মার্টফোনের দখলে চলে আসবে। তখন ডিভাইসটির মাধ্যমেই সব ধরনের সেবা পাওয়া যাবে। শুধু ডিভাইসের দিকে নজর দিলেই হবে না, ডিভাইসের কনটেন্টের দিকেও নজর দিতে হবে। সরকার নিরাপদ ইন্টারনেট নিশ্চিত করার লক্ষ্যেই কাজ করে যাচ্ছে।

এক্সপো মেকারের কৌশলগত পরিকল্পনাকারী মুহম্মদ খান বলেন, মেলায় নতুন স্মার্টফোন এসেছে। এর বাইরে নানা ছাড় উপহার দিচ্ছে ব্র্যান্ডগুলো। মেলায় রয়েছে স্যামসাং, হুয়াওয়ে, অপো, শাওমি, ভিভো, মটোরোলা, আইফোন, নকিয়া, ম্যাক্সিমাস, রিয়েলমি, ইউমিডিজি, ডিটেল ছাড়াও সুরভী ইন্টারপ্রাইজ, মোবাইল আউটফিটারস, বিজয়সহ বিভিন্ন ব্র্যান্ড ও প্রতিষ্ঠান।

ছাড় ও অফার:

মেলা ঘুরে দেখা গেছে, মেলায় মোটামুটি সব ব্র্যান্ডের স্টলের সামনে ভিড়। কিছুটা ছাড় পাওয়ায় সব বয়সী মানুষ স্মার্টফোন দেখছেন ও কিনছেন। স্মার্টফোন ও ট্যাব মেলায় ‘হট সামার, কুল অফার’ হুয়াওয়ে তাদের ফ্ল্যাগশিপ ফোন পি৩০ বিক্রি করছে ৫৯ হাজার ৯০০ টাকায়। পি৩০ লাইট ফোনটি বিক্রি করবে ছাড় দিয়ে ২৪ হাজার ৯০০ টাকায়। নোভা থ্রিআই ফোনটি ২১ হাজার ৫০০ টাকা, সঙ্গে উপহার হিসেবে দেবে ব্যান্ড থ্রিই। ওয়াই ৯ (২০১৯) স্মার্টফোনটি ১৮ হাজার ৫০০ টাকায়, সঙ্গে একটি হেডফোন ফ্রি দেবে।

মেলায় মটোরোলা ফোনে ছাড় ঘোষণা করা হয়েছে। মেলায় নির্দিষ্ট মডেলের ফোনে সর্বনিম্ন ২ হাজার টাকা থেকে সর্বোচ্চ ৫ হাজার টাকা পর্যন্ত ছাড় পাওয়া যাবে। মটো ই৪, মটো ই৫, মটো ই৫ প্লাস, মটোরোলা ওয়ান ও মটোরোলা জি৭ পাওয়ার মডেলের ফোনগুলোতে ছাড় পাবেন ক্রেতারা।

মেলায় ১০০ শতাংশ ক্যাশ ব্যাক অফার দিচ্ছে ভিভো। সর্বনিম্ন ১০০ টাকা থেকে ক্যাশব্যাক পাবেন ক্রেতারা। চীনা ব্র্যান্ডটি এই অফারের পাশাপাশি নির্দিষ্ট মডেলের ফোনে ৫০ শতাংশ পর্যন্ত মূল্যছাড়ও দিচ্ছে। মেলায় ভিভো ওয়াই১৫ ও ওয়াই১৭ মডেলের দুটি নতুন হ্যান্ডসেট এনেছে। ভিভো ওয়াই৯৫ মডেলে ছয় হাজার টাকা মূল্যছাড় পাওয়া যাবে। ২২ হাজার ৯৯০ টাকার ফোনটি মেলায় বিক্রি হচ্ছে ১৬ হাজার ৯৯০ টাকায়।

স্মার্টফোন ও ট্যাব মেলায় কয়েকটি পণ্যে অফার ও ছাড় ঘোষণা করেছে স্যামসাং। মেলায় স্যামসাংয়ের বিভিন্ন মডেলের ডিভাইসে সর্বোচ্চ ৫০ শতাংশ পর্যন্ত ছাড় পাবেন ক্রেতারা। সঠিক পরিচয়পত্র দেখিয়ে শিক্ষার্থীরা স্যামসাং ডিভাইসে অতিরিক্ত ৫ শতাংশ পর্যন্ত ছাড় পাবেন। স্যামসাংয়ের প্যাভিলিয়নে নতুন গ্যালাক্সি এ৮০, গ্যালাক্সি এম৪০ ও গ্যালাক্সি ট্যাব এস৫ই–এর প্রদর্শনী চলছে।

মেলায় স্মার্টফোনে মূল্যছাড় দিচ্ছে জনপ্রিয় স্মার্টফোন ব্র্যান্ড ইউমিডিজি। প্রতিষ্ঠানটি মেলায় ইউমিডিজি এ৩ মডেলের স্মাটফোনটি ছাড়ে পাওয়া যাচ্ছে ৭ হাজার ৯৯৯ টাকায়। এ ছাড়া ইউমিডিজি ওয়ান প্রো ৫ হাজার ৯৯৯ টাকা ছাড়ে পাওয়া যাচ্ছে ১৪ হাজার টাকায়। ইউমিডিজি ওয়ান ১৫ হাজার ৯৯০ টাকার পরিবর্তে ছাড়ে পাওয়া যাচ্ছে ১৩ হাজার টাকায়।

যেকোনো মডেলের স্মার্টফোন কিনলেই ‘লাখপতি’ হয়ে যাওয়ার সুযোগ ও ৪৬ শতাংশ পর্যন্ত মূল্যহ্রাস অফার দিচ্ছে অপো। প্রতিটি স্মার্টফোন ক্রয়েই অপো দিচ্ছে ফ্রি হ্যান্ডসেট, ক্যাশব্যাক, ব্যাগপ্যাক, গিফট বক্স কিংবা ওয়্যারলেস হেডফোনের মতো উপহার।