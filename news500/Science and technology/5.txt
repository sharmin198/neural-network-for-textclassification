টানা দুই প্রান্তিক ধরে কমছিল বৈশ্বিক পিসির বাজার। অবশেষে চলতি বছরের দ্বিতীয় প্রান্তিক শেষে পিসি নির্মাতাদের মুখে হাসি ফুটেছে। আবার ঘুরে দাঁড়িয়েছে পিসির বাজার। বাজার গবেষণা প্রতিষ্ঠান গার্টনার ও আইডিসির সাম্প্রতিক গবেষণায় এ তথ্য পাওয়া গেছে। গার্টনারের তথ্য অনুযায়ী, বছরের দ্বিতীয় প্রান্তিক অর্থাৎ, এপ্রিল থেকে জুন এ তিন মাসে পিসির বাজার ১ দশমিক ৫ শতাংশ বেড়েছে। গতকাল শুক্রবার গার্টনার এ তথ্য জানায়।

আইডিসির প্রাথমিক তথ্য অনুযায়ী, গত বছরের তুলনায় পিসির বাজার এ বছর ৪ দশমিক ৭ শতাংশ বেড়েছে।


দুটি গবেষণা প্রতিষ্ঠানের তথ্য অনুযায়ী, বছরের দ্বিতীয় প্রান্তিকে পিসির বাজারের শীর্ষস্থান ধরে রেখেছে লেনোভো। গত বছরের তুলনায় তাদের পিসি বিক্রির হারও বেড়েছে।

গার্টনারের তথ্য অনুযায়ী, চলতি বছরের দ্বিতীয় প্রান্তিকে মোট ৬ কোটি ৩০ লাখ ইউনিট পিসি বাজারে এসেছে। ২০১৮ সালের দ্বিতীয় প্রান্তিকে বাজারে এসেছিল ৬ কোটি ২০ লাখ ইউনিট। আইডিসির হিসাব অনুযায়ী, ২০১৮ সালের দ্বিতীয় প্রান্তিকে ৬ কোটি ১৯ লাখ পিসি বাজারে এসেছিল, যা এ বছর বেড়ে দাঁড়িয়েছে ৬ কোটি ৪৯ লাখ ইউনিট।

গার্টনারের তথ্য অনুযায়ী, পিসির বাজারের শীর্ষ তিনটি প্রতিষ্ঠান হচ্ছে লেনোভো, এইচপি ও ডেল। এ তিন প্রতিষ্ঠান মিলে এ বছরের দ্বিতীয় প্রান্তিকে মোট পিসি বাজারের ৬৪ দশমিক ১ শতাংশ দখল দিয়েছে, যা গত বছর ছিল ৬০ দশমিক ৭ শতাংশ। আইডিসির তথ্য অনুযায়ী, এ তিনটি প্রতিষ্ঠান মিলে বাজারের ৬৬ দশমিক ১ শতাংশ দখল নিয়েছে, যা গত বছর ছিল ৬৪ দশমিক ৪ শতাংশ।

পিসির বাজারের শীর্ষে লেনোভো।
পিসির বাজারের শীর্ষে লেনোভো।
বাজার গবেষণা প্রতিষ্ঠানগুলো বলছে, এ বছর অ্যাপলের ম্যাক ডেস্কটপ বিক্রিও বেড়েছে। এ বছর ৯ দশমিক ৬ শতাংশ অ্যাপলের পিসি বিক্রি বেড়েছে। আইডিসির হিসাবে বাজারে ৬ শতাংশ শেয়ার নিয়ে পঞ্চম অবস্থানে রয়েছে অ্যাপল। তবে গার্টনারের তথ্য অনুযায়ী, অ্যাপলের অবস্থান চতুর্থ। তাদের পরেই ৫ দশমিক ৪ শতাংশ বাজার দখল নিয়ে পঞ্চম স্থানে রয়েছে এসার গ্রুপ। পিসির বাজারে ভালো করছে তাইওয়ানের পিসি নির্মাতাও আসুস। তারা তালিকার ষষ্ঠ স্থানে রয়েছে। তাদের বাজার দখল ৪ দশমিক ৯ শতাংশ।

গার্টনারের জ্যেষ্ঠ প্রধান বিশ্লেষক মিকাকো কিতাগাওয়া বলেন, বিজনেস মার্কেটে উইন্ডোজ ১০ নতুন করে ব্যবহার শুরু হওয়ায় পিসির শিপমেন্ট বেড়েছে। এর মধ্যে ডেস্কটপ পিসির প্রবৃদ্ধি ছিল বেশি। এ ছাড়া গত প্রান্তিকে ইনটেলের প্রসেসরের সরবরাহ ছিল ভালো। এতে পিসি নির্মাতারা বাজারের চাহিদা পূরণ করতে পেরেছে।

চীন ও যুক্তরাষ্ট্রের মধ্যেকার বাণিজ্য যুদ্ধ পিসির বাজারে খুব বেশি প্রভাব ফেলেনি। তবে চীনের ওপর পরবর্তী ধাপে শুল্ক আরোপ হলে তার গুরুত্বপূর্ণ প্রভাব এর ওপর পড়তে পারে।

কিতাগাওয়া বলেন, অধিকাংশ ল্যাপটপ ও ট্যাবলেট চীনে তৈরি হয়। শুল্ক আরোপের ফলে এসব ডিভাইস যুক্তরাষ্ট্রে বিক্রি করতে হলে দাম বেশি পড়ে যাবে।