আসুন আমার ভাষায় তুলে ধরি, আমার ভালোবাসার সবকিছু’ স্লোগানে উন্মুক্ত বিশ্বকোষ বাংলা উইকিপিডিয়ায় শুরু হয়েছে বাৎসরিক ‘নিবন্ধ প্রতিযোগিতা ২০১৯’। ১ জুলাই থেকে শুরু হওয়া প্রতিযোগিতা চলবে আগামী ৩১ আগস্ট পর্যন্ত।

প্রতিযোগিতায় যে কেউ নির্দিষ্ট তালিকা থেকে নিবন্ধ তৈরি করে অংশ নিতে পারবেন। নিবন্ধ তৈরির জন্য প্রথমে বাংলা উইকিপিডিয়ায় একটি অ্যাকাউন্ট তৈরি করে লগইন করতে হবে। এরপর ইউজার নেম প্রতিযোগিতা পাতার ‘অংশগ্রহণকারী’ অনুচ্ছেদে যুক্ত করে তালিকা থেকে যেকোনো নিবন্ধ বেছে নিয়ে যত খুশি অনুবাদ করা যাবে। নিবন্ধ তৈরির জন্য রয়েছে সনদসহ পুরস্কার।


উইকিমিডিয়া বাংলাদেশ ২০১৫ সাল থেকে প্রতিবছর প্রতিযোগিতাটি আয়োজন করে আসছে। উইকিমিডিয়া বাংলাদেশের উদ্যোগে আয়োজিত প্রতিযোগিতায় সহযোগী হিসেবে রয়েছে জাগোনিউজ।

উইকিমিডিয়া বাংলাদেশের সভাপতি শাবাব মুস্তাফা বলেন, ‘ভাষাভাষীর সংখ্যানুসারে বাংলা বিশ্বের বহুল প্রচলিত ভাষাগুলোর মধ্যে একটি হলেও আমাদের মাতৃভাষার একমাত্র মুক্ত বিশ্বকোষ বাংলা উইকিপিডিয়াতে নিবন্ধ রয়েছে মাত্র ৬৯ হাজার। উইকিপিডিয়ার মাধ্যমে ইন্টারনেটে বাংলা ভাষায় তথ্য সমৃদ্ধ করা ও বাংলায় অলিখিত গুরুত্বপূর্ণ নিবন্ধগুলো অন্তর্ভুক্ত করাই এই প্রতিযোগিতার উদ্দেশ্য।