ফেসবুক, হোয়াটসঅ্যাপ ও ইনস্টাগ্রাম ব্যবহারকারীরা তাঁদের অ্যাকাউন্টে প্রবেশ, ছবি বা ভিডিও ডাউনলোড বা আপলোড করতে সমস্যায় পড়ছেন। এএনআইয়ের খবরে বলা হয়েছে, প্রধানত ইউরোপ, যুক্তরাষ্ট্র ও আফ্রিকার ব্যবহারকারীরা এই সমস্যার সম্মুখীন হচ্ছেন। বাংলাদেশের ব্যবহারকারীরা এই সমস্যার সম্মুখীন হচ্ছেন কি না, সে বিষয়ে এখনো নিশ্চিত হওয়া যায়নি। 

যুক্তরাষ্ট্রের সাময়িকী ভ্যারাইটি জানিয়েছে, হোয়াটসঅ্যাপ ও ইনস্টাগ্রামে পোস্ট করা ও ‘স্টোরি’ যোগ করা স্বাভাবিকভাবে কাজ করলেও এই মাধ্যমে কোনো অডিও, ভিডিও বা ছবি শেয়ার করা যাচ্ছে না।


এ বিষয়ে ফেসবুকের এক মুখপাত্র বলেছেন, কিছু লোক ও ব্যবসাপ্রতিষ্ঠান ছবি, ভিডিও ও অন্যান্য ফাইল আপলোড করতে যে সমস্যায় পড়ছেন, সে বিষয়ে তাঁরা সচেতন আছেন। সবকিছু স্বাভাবিক করার চেষ্টা চালানো হচ্ছে।

বিবিসি অনলাইনে বলা হয়েছে, গত মার্চ মাসে ফেসবুক ও ইনস্টাগ্রাম ব্যবহারকারীরা দীর্ঘ সময় ধরে এই সমস্যার সম্মুখীন হয়েছিল। এর পরের মাসে সমস্যায় পড়েছিল হোয়াটসঅ্যাপ। দুই-তিন মাসের মাথাতেই ফের বিভ্রাট দেখা দিয়েছে ফেসবুকসহ এসব যোগাযোগমাধ্যমে।