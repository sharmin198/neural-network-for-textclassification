তুলনামূলকভাবে বেশি দামের কারণে চীনের বাজারে আইফোন বিক্রি কমে গেছে। তাই চীনসহ এশিয়া অঞ্চলের বাজার ধরতে ভিন্ন পথে হাঁটতে যাচ্ছে অ্যাপল। সাশ্রয়ী দামে ডিসপ্লের মধ্যে ফিঙ্গার প্রিন্ট প্রযুক্তির নতুন আইফোন আনতে পারে মার্কিন প্রযুক্তি পণ্য নির্মাতা প্রতিষ্ঠানটি।

অ্যাপলের পক্ষ থেকে এ বিষয়ে কোনো আনুষ্ঠানিক ঘোষণা অবশ্য আসেনি। তবে বাজার বিশ্লেষকেরা ধারণা করছেন, এ বছরই তিনটি মডেলের ‘আইফোন ১১’ আনবে অ্যাপল। এর মধ্যে ৫ দশমিক ৮ ইঞ্চি মাপের একটি আইফোন চীনের বাজার উদ্দেশ্য করে তৈরি করবে তারা।


গ্লোবাল টাইমসের এক প্রতিবেদনে বলা হয়, আগে চীনে আইফোনের ব্যাপক জনপ্রিয়তা থাকলেও এখন অনেকেই আগ্রহ হারিয়েছে। বিষয়টি নিয়ে তাই মরিয়া হয়ে উঠেছে অ্যাপল। তাই আইফোনে বেশি দামের যন্ত্রাংশ ফেস আইডি বাদ দিয়ে ইনডিসপ্লে ফিঙ্গারপ্রিন্ট সেন্সর যুক্ত করবে তারা। এ ছাড়া অত্যন্ত পাতলা নচ নকশাযুক্ত আইফোন বাজারে আনার পরিকল্পনা করছে প্রতিষ্ঠানটি।

নিক্কেই এশিয়ান রিভিউকে অ্যাপল কর্তৃপক্ষ বলছে, আইফোন উৎপাদন খরচ কমাতে তারা সাপ্লাই চেইন পুনর্গঠন করছে। তাদের ১৫ থেকে ৩০ শতাংশ উৎপাদন সক্ষমতা চীনের বাইরে নিয়ে যাচ্ছে।

এ বছর তিন ধরনের আইফোন আসবে বলে গুঞ্জন রয়েছে। এর মধ্যে প্রথমবারের মতো দুটি মডেলের পেছনে তিন ক্যামেরা ফিচার যুক্ত হবে।