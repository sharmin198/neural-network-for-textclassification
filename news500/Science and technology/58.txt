দীর্ঘদিন ধরেই অ্যান্ড্রয়েড অপারেটিং সিস্টেমের বিকল্প তৈরি নিয়ে কথা হচ্ছে। অ্যান্ড্রয়েডের সেই বিকল্পের নাম ‘ফিউশা’ অপারেটিং সিস্টেম। এটি অবশ্য অ্যান্ড্রয়েডের নির্মাতা গুগলই তৈরি করছে। তবে এত দিন পরে এ–সংক্রান্ত আনুষ্ঠানিক কিছু তথ্য প্রকাশ করেছে গুগল।

প্রযুক্তিবিষয়ক ওয়েবসাইট অ্যান্ড্রয়েড পুলিশের এক প্রতিবেদনে বলা হয়, ফিউশার জন্য অফিশিয়াল ডেভেলপার ওয়েবসাইট উন্মুক্ত করেছে গুগল। ডেভেলপারদের জন্য তৈরি ওই ওয়েবসাইটে অবশ্য খুব বেশি বিস্তারিত জানানো হয়নি। সেখানে ফিউশাসংক্রান্ত বেশ কিছু তথ্য রাখা হয়েছে, যা ডেভেলপারদের কাজে লাগবে। এ ছাড়া মেইল লিস্ট, আচরণবিধিসহ নানা নির্দেশনা সেখানে রয়েছে।


ফিউশা কেমন হবে সে সম্পর্কে ডেভেলপারদের আগ্রহী করতেই মূলত এ সাইট তৈরি করেছে গুগল। তবে কোন ডিভাইসে চলবে বা ভোক্তাদের জন্য এ–সংক্রান্ত কোনো নির্দেশনা এখনো সেখানে নেই। এ অপারেটিং সিস্টেম অ্যান্ড্রয়েডের পরিবর্তে ব্যবহার করা যাবে কি না, সে–সংক্রান্ত তথ্য এখনো প্রকাশ করা হয়নি।

সম্প্রতি অ্যান্ড্রয়েডের আধিপত্য নিয়ে সমালোচনার মুখে পড়েছে গুগল। ভারতে প্রতিযোগিতা কমিশন অ্যান্ড্রয়েডের বিরুদ্ধে প্রতিপক্ষকে সামনে এগোতে না দেওয়ার বিষয়ে তদন্ত করেছে। ইউরোপেও গুগলের বিরুদ্ধে ব্যাপক সমালোচনা হচ্ছে।