ইন্টারনেটে অবসর সময়ে ‘হার্টস’, ‘স্পেড’ এর মতো তাসের গেম খেলেছেন অনেকেই। উইন্ডোজের এক্সপি, এমই ও ৭ সংস্করণে ‘আইকনিক’ এসব গেমকে বিদায় দেওয়ার কথা জানিয়েছে বিশ্বের বৃহত্তম সফটওয়্যার নির্মাতা প্রতিষ্ঠান মাইক্রোসফট।

প্রযুক্তি বিষয়ক ওয়েবসাইট দ্য নেক্সট ওয়েব জানিয়েছে, ইন্টারনেট গেম হার্টস, স্পেড, চেকারস, ব্যাকগ্যামন, রিভার্সি ও এমএসএন গো বন্ধ করে দিচ্ছে মাইক্রোসফট। ৩১ জুলাই থেকে উইন্ডোজ এক্সপি ও উইন্ডোজ এমই সংস্করণে এটি বিলুপ্ত হবে। ২০২২ সালে উইন্ডোজ ৭ থেকে বিদায় নেবে গেমগুলো।


মাইক্রোসফটের উইন্ডোজ গেমিং টিমের সদস্যরা বলেছেন, অত্যন্ত দুঃখের সঙ্গে আমরা কঠিন সিদ্ধান্তটি নিয়েছে। আমাদের হার্ডওয়্যার ও সফটওয়্যার সহযোগীদের নিয়ে আমাদের সম্পদ আরও আধুনিক প্রযুক্তিতে বিনিয়োগ করতে হচ্ছে।

মাইক্রোসফট এখন তাদের এক্সক্লাউড এক্সবক্স স্ট্রিমিং সেবা উন্নয়নে গুরুত্ব দিচ্ছে। এ বছরের অক্টোবরে এ সেবা চালু করবে তারা। এ সেবার আওতায় ফোন ও ট্যাবলেটে গেম খেলার সুযোগ থাকবে। এতে এক্সবক্স ওয়ান লাইব্রেরিতে থাকা তিন হাজার ৫০০ গেম খেলার সুযোগ থাকবে। এ ছাড়া এ সেবার জন্য এক হাজার ৯০০ গেম তৈরি হচ্ছে।

এক্সবক্সের প্রধান ফিল স্পেনসার বলেছেন, এক্সক্লাউড প্রকল্পের মাধ্যমে এক্সবক্সকে ডেটা সেন্টারে রাখা হচ্ছে যাতে মানুষ তাতে ঢুকতে পারে।