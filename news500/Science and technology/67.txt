দিনে দিনে স্মার্টফোনকেন্দ্রিক হয়ে উঠেছে মানুষের জীবন। একটি স্মার্টফোন থাকলে পুরো পৃথিবীটাই যেন হাতের মুঠোয় চলে আসে। আবার স্বাস্থ্য, ফিটনেস নিয়েও মানুষ আগের থেকে বেশিই ভাবছে। মুঠোফোনের মাধ্যমে ঘরে বসে যোগব্যায়ামের অনুশীলনও বেশ জনপ্রিয় হয়ে উঠছে। এ ক্ষেত্রে এগিয়ে এসেছে বেশ কিছু অ্যাপভিত্তিক সেবা।

চলতি মাসের শুরুর দিকে ন্যাচার হিউম্যান বিহেভিয়ার সাময়িকীতে প্রকাশিত এক গবেষণা নিবন্ধে জানানো হয়েছে, মুঠোফোনে অ্যাপভিত্তিক যোগব্যায়ামের সেবাগুলোয় সবচেয়ে বেশি আগ্রহ দেখা গেছে তরুণ জনগোষ্ঠীর মধ্যে। বলাই বাহুল্য, এ ধরনের সেবার মাধ্যমে উপকৃতও হচ্ছেন তরুণেরাই সবচেয়ে বেশি।


তবে অ্যাপভিত্তিক যোগব্যায়ামের ক্ষেত্রে কোন অ্যাপ বেছে নেওয়া হবে, তা নিয়ে ব্যবহারকারীর মধ্যে অনেক সময় দ্বিধাদ্বন্দ্ব কাজ করে। যুক্তরাষ্ট্রের ক্যালিফোর্নিয়াভিত্তিক স্বাস্থ্যবিষয়ক তথ্য সরবরাহকারী প্রতিষ্ঠান হেলথলাইন–এর মতে, মাইন্ডফুলনেস, ইনসাইট টাইমার, ব্রিদসহ বেশ কিছু অ্যাপ রয়েছে, যেগুলো নির্ভরযোগ্য।

যাঁরা যোগব্যায়াম সবে শুরু করেছেন, তাঁদের জন্য মাইন্ডফুলনেস অ্যাপ যথেষ্ট ভালো বলে মত দিয়েছেন অনেকে। এই অ্যাপে রয়েছে পাঁচ দিনের অনুশীলন ও সূচনা নির্দেশনা। ব্যস্ত জীবনে ৩ থেকে ৩০ মিনিট পর্যন্ত যোগব্যায়ামের নির্দেশনাও রয়েছে এতে। এ ছাড়া ব্যক্তিগত পছন্দের ভিত্তিতে যোগব্যায়ামের সূচি সমন্বয়, প্রতিদিন সময়মতো ব্যায়ামের বিষয়টি মনে করিয়ে দেওয়া এবং অগ্রগতির তথ্য সংরক্ষণসহ বিভিন্ন ধরনের কাজও করে এই অ্যাপ। অ্যাপল স্টোর থেকে আইফোনে এবং গুগল স্টোর থেকে অ্যান্ড্রয়েডে এই অ্যাপ ডাউনলোড করে ব্যবহার করা যায়।

তবে যেকোনো অ্যাপের চেয়ে অনুশীলনের সবচেয়ে বেশি সুযোগ রাখা হয়েছে ইনসাইট টাইমারে। ১০টিরও বেশি যোগব্যায়াম অনুশীলনের নির্দেশনা এই অ্যাপে বিনা মূল্যে পাওয়ার সুযোগ রাখা হয়েছে। এ ছাড়া পারস্পরিক যোগাযোগেরও সুযোগ রাখা হয়েছে এতে। ব্যবহারকারী এই অ্যাপের মাধ্যমে সংগীতের সঙ্গে কিংবা শান্ত নীরব পরিবেশে যোগব্যায়াম করতে পারবেন। আইফোন কিংবা অ্যান্ড্রয়েড ব্যবহারকারীরা খুব সহজেই অ্যাপটি স্টোর থেকে ডাউনলোড করে নিতে পারবেন।

যাঁদের ঘুমের সমস্যা, তাঁরা বেছে নিতে পারেন ব্রিদ অ্যাপটি। মানসিক চাপ কমাতে কিংবা পাঁচ মিনিটের মধ্যে ঘুমের অনুশীলনের ক্ষেত্রে এই অ্যাপের জুড়ি মেলা ভার। এটিও আইফোন ও অ্যান্ড্রয়েড ব্যবহারকারীদের জন্য উন্মুক্ত।

এ ছাড়া হেডস্পেস, কাম, অরাসহ আরও কিছু অ্যাপ রয়েছে, যেগুলো বেশ নির্ভরযোগ্য। তবে এসব অ্যাপের একটাই সমস্যা। বিনা মূল্যে হওয়ায় কিছু পরপর বিজ্ঞাপন অনুশীলন বিঘ্নের কারণ হয়ে দাঁড়ায়। এ ক্ষেত্রে সাবস্ক্রাইব করে, অর্থাৎ অর্থ খরচ করে গ্রাহক হয়ে বিজ্ঞাপনের এই বিরক্তি থেকে রেহাই পাওয়া সম্ভব।