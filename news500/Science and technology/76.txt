দেশে পরিচিত প্রজেক্টর ব্র্যান্ড হিটাচি নাম পরিবর্তন করে ম্যাক্সেল নামে যাত্রা শুরু করছে। গতকাল বৃহস্পতিবার রাজধানীর একটি হোটেলে আনুষ্ঠানিকভাবে নাম পরিবর্তনের এ ঘোষণা দেয় হিটাচি কর্তৃপক্ষ। দেশে ম্যাক্সেলের পণ্য বিপণন করবে ইউনিক বিজনেস সিস্টেম লিমিটেড।

ইউনিক বিজনেস সিস্টেম লিমিটেডের ব্যবস্থাপনা পরিচালক আবদুল হাকিম বলেন, ক্রেতা চাহিদা ও সেবার গুরুত্ব দিতে নতুন নতুন প্রযুক্তি পণ্য নিয়ে কাজ করছেন তাঁরা। এখন ম্যাক্সেলের পণ্য দেশের বাজারে পরিচিত করতে কাজ করবেন তাঁরা।


ম্যাক্সেলের প্রধান পরিচালন কর্মকর্তা সাতুরু টাকি প্রথম আলোকে বলেন, তাঁরা নতুন প্রযুক্তি নিয়ে বরাবরই কাজ করছেন। ম্যাক্সেলের নতুন নতুন প্রযুক্তি বাংলাদেশের বাজারে আনা হবে। ২০১৩ সালে হিটাচি প্রজেক্টরের ব্যবসার অধিগ্রহণ করে ম্যাক্সেল। পরে পর্যায়ক্রমে অঞ্চলভিত্তিক বাজারে তা সম্প্রসারণ করছে। ব্র্যান্ডের নাম পরিবর্তন হলেও সেবা ও পণ্য একই রকম থাকবে। এ ছাড়া প্রযুক্তি উন্নয়নে আরও গুরুত্ব দেওয়া হবে।

সাতুরু বলেন, হিটাচি বা ম্যাক্সেলের বাংলাদেশে কোনো অফিস নেই। তাঁরা পরিবেশক প্রতিষ্ঠানের মাধ্যমে ১৯৯৭ সাল থেকে বাংলাদেশে ব্যবসা পরিচালনা করছেন।