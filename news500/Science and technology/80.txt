সম্প্রতি ঢাকায় শাওমি ব্র্যান্ডের একটি স্মার্টফোন বিস্ফোরণের অভিযোগ উঠেছে। বিষয়টি নিয়ে চীনা স্মার্টফোন নির্মাতা শাওমি বিবৃতি দিয়ে বলেছে, শাওমিতে গ্রাহকদের নিরাপত্তাকে সর্বাধিক গুরুত্ব দেওয়া হয়। গ্রাহকের সঙ্গে যোগাযোগ করা হয়েছে। ঘটনাটি তদন্ত করা হচ্ছে। স্মার্টফোন বিস্ফোরণের এমন ঘটনা একেবারে নতুন নয়।

টাইমস অব ইন্ডিয়ার খবরে জানানো হয়, সম্প্রতি যুক্তরাজ্যে স্যামসাংয়ের একটি ট্যাব বিস্ফোরণে অল্পের জন্য বেঁচে গেছে ১১ বছর বয়সী এক শিশু। বিস্ফোরণে ম্যাট্রেসে আগুন লেগে যায়। গত বছরে এ ধরনের এক ঘটনায় ক্রেডল ফান্ডের প্রধান নির্বাহী নাজরিন হাসান মারা যান। তাঁর ফোন চার্জে থাকা অবস্থায় বিস্ফোরণ ঘটে। তিনি ব্ল্যাকবেরি ও হুয়াওয়ের স্মার্টফোন ব্যবহার করতেন। দুটি ফোন তাঁর শোয়ার ঘরে চার্জ দেওয়া অবস্থায় ছিল। স্মার্টফোন বিস্ফোরণ বা আগুন লাগার এ ধরনের ঝুঁকি এড়াতে নিজে থেকে সাবধান হতে হবে। জেনে নিন কিছু পরামর্শ:


১. প্রকৃত কেবল বা অ্যাডাপটার ছাড়া থার্ড পার্টির চার্জিং কেবল বা অ্যাডাপটার ব্যবহার করবেন না। আসল চার্জার নিরাপদ। স্মার্টফোন কেনার সময় প্রকৃত চার্জার বা অ্যাডাপ্টার দেওয়া হচ্ছে কি না, তা দেখে কিনবেন। ওয়ারেন্টির বিষয়টি নিশ্চিত হয়ে নেবেন।

২. আপনার ডিভাইসের যদি ব্যাটারি পরিবর্তন করতে হয়, তবে যে প্রতিষ্ঠানের ডিভাইস, তাদের তৈরি ব্যাটারি কিনুন। তা না হলে ব্যাটারি কিছুদিন পরে ঠিকমতো কাজ করবে না।

৩. স্মার্টফোন, ট্যাবলেট বা লিথিয়াম-আয়ন ব্যাটারিযুক্ত ডিভাইসে অতিরিক্ত চার্জ দেবেন না। জার্মান ব্যাটারি প্রযুক্তি পরামর্শক প্রতিষ্ঠান ব্যাটারি ইঞ্জিনিয়ার ব্যবস্থাপনা পরিচালক ডমিনিক শুলঠে বলেন, যদি ফোনে শতভাগ চার্জ দেন এবং দীর্ঘক্ষণ শতভাগ চার্জ ধরে রাখেন, তা ব্যাটারির আয়ুর ওপর নেতিবাচক প্রভাব ফেলবে। স্মার্টফোনের ব্যাটারির চার্জ ৩০ থেকে ৫০ শতাংশ থাকলে তার আয়ু থাকে বেশি দিন।

৪. দাহ্য পৃষ্ঠের আসবাব, বিছানা, কাগজের কাছাকাছি ডিভাইস রেখে চার্জ দেবেন না। অনেক সময় অতিরিক্ত গরম হয়ে দুর্ঘটনা ঘটতে পারে।

৫. ঘুমানোর সময় বালিশের নিচে স্মার্টফোন রেখে চার্জ দেবেন না।

৬. সরাসরি সূর্যের আলোতে বেশিক্ষণ স্মার্টফোন বা ডিভাইস রাখবেন না।

৭. স্মার্টফোন বা ডিভাইস সারাতে অননুমোদিত কোনো দোকানে যাবেন না। এতে যন্ত্রাংশ নষ্ট হওয়ার আশঙ্কা বেশি থাকে। অথরাইজড সেন্টার থেকে সেবা নিন।

৮. চার্জে থাকা অবস্থায় ডিভাইসের ওপর যাতে বাড়তি চাপ না পড়ে, সেদিকে খেয়াল রাখবেন।

৯. স্মার্টফোন বা ডিভাইস চার্জ দেওয়ার সময় পারলে এর কেস খুলে নিন।

১০. ফোন চার্জের সময় ইয়ারফোন ব্যবহার বা ফোনে কথা বলার সময় চার্জ দেবেন না।

১১. অনেকে সস্তা খোলা বাজারের পাওয়ার ব্যাংক ব্যবহার করেন। পাওয়ার ব্যাংক মোবাইলের ব্যাটারি নষ্ট করে দিতে পারে। ঘটাতে পারে বিস্ফোরণ।

১২. মোবাইল ব্যবহার করতে করতে ব্যাটারি একটু ফুলে গেলে সঙ্গে সঙ্গে ব্যাটারি চেঞ্জ করা দরকার।