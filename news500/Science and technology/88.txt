ঢাকায় অনুষ্ঠিত হলো উন্মুক্ত বিশ্বকোষ উইকিপিডিয়ায় নারীদের অংশগ্রহণ ও নারীবিষয়ক তথ্য বৃদ্ধিতে আয়োজিত ‘উইকিগ্যাপ’ শীর্ষক কর্মসূচির সমাপনী অনুষ্ঠান। এর আগে বাংলাদেশে উইকিপিডিয়া নিয়ে কাজ করা সংস্থা ‘উইকিমিডিয়া বাংলাদেশ’ ও সুইডিশ দূতাবাসের যৌথ উদ্যোগে বাংলা উইকিপিডিয়াতে নারীবিষয়ক তথ্য সমৃদ্ধ করতে ১৫ দিনব্যাপী একটি নিবন্ধ লেখার প্রতিযোগিতা হয়।

২৩ জুন রোববার ঢাকায় নিযুক্ত সুইডিশ রাষ্ট্রদূত সার্লোট্টা স্লাইটার তাঁর বাসভবনে আয়োজিত একটি অনুষ্ঠানে সেরা ১০ জন উইকিপিডিয়া অবদানকারীকে সনদ দেন।


স্লাইটার বলেন, ২০১৮ সালে উইকিমিডিয়া ফাউন্ডেশনের সুইডিশ চ্যাপটার, উইকিমিডিয়া সুইডেন ও সুইডেনের পররাষ্ট্র মন্ত্রণালয় যৌথভাবে উইকিপিডিয়াতে নারীবিষয়ক নিবন্ধ বৃদ্ধি ও উইকিপিডিয়ায় নারীদের অবদানকে উৎসাহ দিতে ‘উইকিগ্যাপ’ কর্মসূচি শুরু করে। লিঙ্গ সমতাভিত্তিক ইন্টারনেট তৈরির লক্ষ্যে আয়োজিত এ কর্মসূচিতে বিশ্বের অন্যান্য দেশের সুইডিশ মিশন ও উইকিপিডিয়া নিয়ে কাজ করা স্থানীয় উইকিমিডিয়া চ্যাপ্টারের সঙ্গে মিলে স্থানীয় ভাষায় বাড়ানো হয়।

অনুষ্ঠানে উইকিমিডিয়া বাংলাদেশের পক্ষ থেকে উপস্থিত ছিলেন সাধারণ সম্পাদক নাহিদ সুলতান, কোষাধ্যক্ষ তানভির মোর্শেদ, সম্প্রদায় পরিচালক আফিফা আফরিন ও বাংলা উইকিপিডিয়ার প্রশাসক ইব্রাহিম হোসেন মেরাজ।

উইকিগ্যাপ প্রসঙ্গে উইকিমিডিয়া বাংলাদেশের সভাপতি শাবাব মুস্তাফা বলেন, ‘আমরা ২০১৮ সাল থেকে ঢাকার সুইডিশ দূতাবাসের সঙ্গে যৌথভাবে বাংলা উইকিপিডিয়াতে উইকিগ্যাপ কর্মসূচি পরিচালনা করছি। এর অধীনে ২০১৮ ও ২০১৯ সালে বাংলা উইকিপিডিয়াতে ৭০০টির বেশি নারীবিষয়ক নতুন নিবন্ধ তৈরি হয়েছে।’