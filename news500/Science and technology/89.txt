ছয় মাসের বেশি সময় আন্তর্জাতিক মহাকাশ স্টেশনে কাটিয়ে নিরাপদে পৃথিবীতে ফিরেছেন কানাডা, যুক্তরাষ্ট্র ও রাশিয়ার তিন নভোচারী। আজ মঙ্গলবার তাঁরা কাজাখস্তানে কাজাখ শহরের কাছে সফলভাবে অবতরণ করেন।

নভোচারীদের মধ্যে রয়েছেন যুক্তরাষ্ট্রের মহাকাশ গবেষণা প্রতিষ্ঠান নাসার অ্যান ম্যাকক্লেইন, রাশিয়ার ওলেগ কনোনেনকো, কানাডিয়ান স্পেস এজেন্সি নভোচারী ডেভিড সেইন্ট জ্যাকস।


তাঁদের অবতরণের দৃশ্য নাসা টেলিভিশনের সরাসরি সম্প্রচার করা হয়। সেখানে দেখা যায়, তিনজন হাসিমুখে চেয়ারে বসে আছেন।

গত ডিসেম্বরে তাঁরা সেখানে যান। পৃথিবীর উদ্দেশে রওনা দেওয়ার আগে ম্যাকক্লেইন (৪০) এক টুইটে বলেন, স্পেস স্টেশনে শেষ বাতি বন্ধ করার পর আফ্রিকার ওপরে সুন্দর একটি রাত কাটল।

প্রথমবারের মতো আন্তর্জাতিক মহাকাশ স্টেশনে কাটানো ম্যাকক্লেইন দুবার স্পেসওয়াক করেছেন। সেইন্ট-জ্যাকসেরও এটাই প্রথম আন্তর্জাতিক মহাকাশ স্টেশন ভ্রমণ ছিল।