মাইক্রোসফটের প্রতিষ্ঠাতা বিল গেটসের কি ব্যর্থতা নেই? অবশ্যই আছে। নিজের ক্যারিয়ারের সবচেয়ে বড় ভুল আর ব্যর্থতার বিষয়টি সাম্প্রতিক এক সাক্ষাৎকারে স্বীকার করেছেন তিনি। তাঁর সেই ভুলটি ছিল অ্যান্ড্রয়েডের সঙ্গে পেরে না ওঠা। অ্যাপলের আইওএস প্ল্যাটফর্মের সঙ্গে পাল্লা দিতে গিয়ে তিনি অ্যান্ড্রয়েডের উঠে আসাকে ঠেকাতে পারেননি। বার্তা সংস্থা সিএনএনের এক প্রতিবেদনে এ তথ্য জানানো হয়।

ভেঞ্চার ক্যাপিটাল প্রতিষ্ঠান ভিলেজ গ্লোবালকে দেওয়া সাক্ষাৎকারে বিল গেটস দুবার তাঁর ব্যর্থতার কথাটি স্বীকার করেছেন। মাইক্রোসফট যেভাবে গুগলের কাছে হেরেছে, সে বিষয়টি নিয়ে আলোকপাত করতে গিয়ে তাঁর ব্যর্থতার বিষয়গুলো তুলে ধরেন।


বিল গেটস বলেন, ‘সফটওয়্যারের দুনিয়ায় বিশেষ করে প্ল্যাটফর্ম হিসেবে বিজয়ীরা সব বাজার দখল করতে পারে। তাই এ খাতে ব্যবস্থাপনাসংক্রান্ত বড় ধরনের ভুলে করে অ্যান্ড্রয়েড আজ যে অবস্থানে আছে, মাইক্রোসফটকে সেখানে নিতে পারিনি। অ্যাপল বাদে মোবাইল প্ল্যাটফর্মের জন্য অ্যান্ড্রয়েড এখন মানদণ্ড হয়ে দাঁড়িয়েছে। অ্যাপলবিহীন অপারেটিং সিস্টেম হিসেবে মাত্র একটির জন্য জায়গা খালি আছে।’ 

দীর্ঘদিন ধরেই কম্পিউটার খাতে অ্যাপলকে হারিয়ে শীর্ষস্থানে মাইক্রোসফট। কিন্তু স্মার্টফোনের যুগে দ্রুত নিজেদের পরিবর্তন করতে পারেনি বিশ্বের বৃহত্তম সফটওয়্যার নির্মাতা প্রতিষ্ঠানটি। ২০০০ সালে উইন্ডোজ মোবাইল নামে নিজস্ব অপারেটিং সিস্টেম ছাড়ে মাইক্রোসফট। ২০০৭ সালে আইফোন বাজারে আনে অ্যাপল। এরপর ২০০৮ সালে অ্যান্ড্রয়েড প্ল্যাটফর্ম উন্মুক্ত করে গুগল। সবার আগে মোবাইল অপারেটিং সিস্টেম আনার পরেও অ্যাপল ও গুগলের চেয়ে পিছিয়ে পড়ে মাইক্রোসফট।

ওয়াশিংটনে গতকাল সোমবার ইকোনমিক ক্লাবে দেওয়া সাক্ষাৎকারে বিল গেটস বলেন, ‘ওই সময় মাইক্রোসফটের বিরুদ্ধে চলা অ্যান্টিট্রাস্ট মামলা তাঁর লক্ষ্যভ্রষ্ট করেছিল। মোবাইল খাতে কাজ করতে তিনি যেসব কর্মী নিয়োগ দিয়েছিলেন,তাদের দিকনির্দেশনা দিতে ব্যর্থ হয়েছিল মাইক্রোসফট।’ 

বিল গেটস বলেন, ‘আমরা জানতাম,মোবাইল ফোন জনপ্রিয় হবে। তাই আমরা উইন্ডোজ মোবাইল তৈরি করছিলাম। আমরা মোবাইল অপারেটিং সিস্টেমে আধিপত্য করার বিষয়টি থেকে সরে যায়। আমাদের দক্ষতার মধ্যে যা ছিল,সেটা প্রয়োগ করার বিষয়টিতে বড় ভুল হয়েছিল। আমাদের মতো প্রতিষ্ঠানের ওই লক্ষ্য অর্জন করা উচিত ছিল। আমরা তা করিনি।’

মাইক্রোসফটের প্রতিষ্ঠাতা বলেন, ‘ভুল পদক্ষেপের ফলে মাইক্রোসফটের কোটি কোটি ডলার খরচ হয়েছে আর তা চলে গেছে গুগলের পকেটে।’ 

যুক্তরাষ্ট্রে এখন সবচেয়ে জনপ্রিয় স্মার্টফোন অপারেটিং সিস্টেম অ্যান্ড্রয়েড। ২০১৮ সালের প্রথমার্ধে বৈশ্বিক স্মার্টফোন বাজারের ৮৫ শতাংশই অ্যান্ড্রয়েডনির্ভর ছিল।

বিল গেটস বলেন, ‘এখনো আমরা উইন্ডোজ ও মাইক্রোসফট অফিসের ক্ষেত্রে অনেক শক্তিশালী ও শীর্ষস্থানীয় প্রতিষ্ঠান। আমরা যদি ওই একটি ভুল না করতাম, তাহলে শীর্ষস্থান পাকাপোক্ত করে রাখতাম পারতাম।’

বিল গেটস অ্যান্ড্রয়েড ফোন ব্যবহার করেন। ২০০৮ সালে মাইক্রোসফটের দৈনন্দিন কার্যক্রম থেকে অবসরে যান। ২০১৪ সালের ফেব্রুয়ারিতে মাইক্রোসফট পরিচালনা পর্ষদের চেয়ারম্যানের পদ থেকে তিনি সরে দাঁড়ান।