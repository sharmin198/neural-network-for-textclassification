দেশের দুর্গম অঞ্চলে ইন্টারনেট সেবায় সাহায্য করবে ডেনমার্ক। এ লক্ষ্যে ‘ডিজিটালাইজেশন অব আইল্যান্ডস এলং বে অব বেঙ্গল অ্যান্ড হাওর এরিয়া প্রকল্প’–এর মাধ্যমে দেশের দুর্গম দ্বীপ ও হাওর অঞ্চলে উচ্চগতির ইন্টারনেট সেবায় ১০ কোটি ইউরো সহায়তার প্রস্তাব দিয়েছে দেশটি। তথ্য ও যোগাযোগ প্রযুক্তি বিভাগ সূত্রে এ তথ্য জানা গেছে।

বাংলাদেশে নিযুক্ত ডেনমার্কের রাষ্ট্রদূত উইনি ইসরাফ পিটারসনের সঙ্গে তথ্য ও যোগাযোগ প্রযুক্তি প্রতিমন্ত্রী জুনাইদ আহমেদ সম্প্রতি আগারগাঁওয়ের আইসিটি টাওয়ারে বৈঠক করেন। সেখানে বিষয়টি নিয়ে আলোচনা হয়। এ সময় বাংলাদেশে নিযুক্ত ডেনমার্কের কমার্শিয়াল কাউন্সিলর জ্যাকব কাল জেপসন, বাংলাদেশ হাইটেক পার্কের ব্যবস্থাপনা পরিচালক হোসনে আরা বেগমসহ তথ্য ও যোগাযোগ প্রযুক্তি বিভাগের ঊর্ধ্বতন কর্মকর্তারা উপস্থিত ছিলেন।


বৈঠকে জানানো হয়, প্রকল্পে সাবমেরিন ফাইবার অপটিক ব্যবহারের মাধ্যমে দুর্গম অঞ্চলে সংযোগ স্থাপন করে সেবা পৌঁছে দেওয়া হবে। উপকূলীয় হাওর ও দেশের উত্তর-পূর্ব দ্বীপ অঞ্চলে ফাইবার অপটিক্যাল সংযোগের মাধ্যমে উচ্চগতির ইন্টারনেট ও ই-সার্ভিসের মাধ্যমে গ্রামীণ আর্থসামাজিক উন্নয়নে ব্যাপক অবদান রাখবে। প্রকল্পের মাধ্যমে ১০০টি আইসিটি রিসোর্স সেন্টার তৈরি করা হবে। বিদ্যালয়গুলোয় শিক্ষার্থীদের জন্য ডিজিটাল ল্যাব স্থাপন করা হবে এবং প্রযুক্তির মাধ্যমে স্থানীয় সমস্যা সমাধানের পথ খুঁজে বের করা যাবে। অবকাঠামোর মাধ্যমে হাওর ও দ্বীপাঞ্চলের কৃষি, স্বাস্থ্য, শিক্ষাসহ অন্যান্য মন্ত্রণালয় ও সংস্থার সেবা জনগণের দোরগোড়ায় পৌঁছে যাবে এবং এর মাধ্যমে ব্যবসা-বাণিজ্য, কর্মসংস্থান সৃষ্টি হবে। আর্থসামাজিক অবস্থার ব্যাপক উন্নয়ন হবে।

প্রতিমন্ত্রী ডেনমার্ককে আইসিটিসহ বাংলাদেশের বিভিন্ন খাতে বিনিয়োগের আহ্বান জানান। হাইটেক পার্কসহ বিভিন্ন অর্থনৈতিক অঞ্চল বিনিয়োগকারীদের জন্য শুল্ক মওকুফসহ বিভিন্ন সুবিধা দেওয়া হচ্ছে বলে উল্লেখ করেন তিনি।