প্রযুক্তি প্রতিষ্ঠান ওরাকল করপোরেশন সম্প্রতি চতুর্থ প্রান্তিকসহ গত বছরের আয়ের তথ্য প্রকাশ করেছে। গত বছরের চতুর্থ প্রান্তিকের তুলনায় এ বছর চতুর্থ প্রান্তিকের মোট আয় ১ শতাংশ বেড়ে ১১ দশমিক ১ বিলিয়ন মার্কিন ডলার হয়েছে। ক্লাউড সেবা ও লাইসেন্স সাপোর্ট আয় ৬ দশমিক ৮ বিলিয়ন মার্কিন ডলার হয়েছে। ক্লাউড সেবায় আয় বেড়েছে ৬ শতাংশ।

ওরাকলের প্রধান নির্বাহী কর্মকর্তা সাফরা ক্যাটজ বলেন, ‘চতুর্থ প্রান্তিকে এসে আমাদের পরিচালন আয় ৭ শতাংশ বেড়েছে। ফিউশন ও নেটসুইট ক্লাউড অ্যাপ্লিকেশন ব্যবসা দ্রুত বাড়ছে।’


বাজার গবেষণা প্রতিষ্ঠান আইডিসির তথ্য অনুযায়ী, এন্টারপ্রাইজ অ্যাপ্লিকেশন সাস সেবাদাতাদের মধ্যে তিন বছরে ওরাকল সবচেয়ে বেশি বাজার দখল করেছে।

ওরাকলের চেয়ারম্যান ল্যারি এলিসন বলেন, ‘চতুর্থ প্রান্তিকে আমরা প্রায় চার হাজারেরও বেশি স্বয়ংক্রিয় ডেটাবেইস নিয়ে কাজ করেছি। দ্বিতীয় প্রজন্মের ক্লাউড কাঠামোব্যবস্থাও এ সময় আনা হয়েছে।’