ইতিহাসের সেরা বিশ্বকাপ দল কেমন হতে পারে? 

একেক যুগের ক্রিকেটারদের পছন্দ একেক রকম। সে জন্যই ভিভ রিচার্ডসের বেছে নেওয়া একাদশের সঙ্গে মেলে না ব্রায়ান লারার একাদশ। মেলে না কপিল দেবের সঙ্গে সৌরভ গাঙ্গুলীর একাদশও। এখানে সম্ভবত নিজের দেখা আর নিজের পছন্দটাই বেশি প্রাধান্য পায়। এই যেমন বাংলাদেশ দলের ওপেনার তামিম ইকবাল তো পছন্দের বিশ্বকাপ একাদশ সাজাতে গিয়ে নিজ সতীর্থ-বন্ধু সাকিব আল হাসানকে বেছে নিলেন। সঙ্গে আছেন আধুনিক ক্রিকেটের একঝাঁক কিংবদন্তিও।
ইএসপিএনে নিজের পছন্দে বিশ্বকাপ একাদশ সাজাতে গিয়ে তামিম ওপেনার হিসেবে রেখেছেন দুই ভারতীয় কিংবদন্তি শচীন টেন্ডুলকার ও বীরেন্দর শেবাগকে। ২০১১ সালে বিশ্বকাপে শিরোপাজয়ী ভারতের হয়ে ইনিংসের সূচনা করেছেন এই দুই ডানহাতি। তিন নম্বর ব্যাটসম্যান হিসেবে তামিমের পছন্দ আরেক ভারতীয় বিরাট কোহলি।

তিন–তিনটি বিশ্বকাপ জেতা রিকি পন্টিংকে ছাড়া বিশ্বকাপ একাদশ সাজানো কঠিন। ২০০৩ বিশ্বকাপ ফাইনালে ভারতের বিপক্ষে পন্টিংয়ের ম্যাচ জেতানো সেঞ্চুরিটি বিশ্বকাপ ইতিহাসের অন্যতম সেরা ইনিংস বলেও মনে করা হয়। ক্যারিয়ারের অধিকাংশ সময় তিন নম্বরে ব্যাট করলেও তামিমের একাদশে চার নম্বরে খেলবেন পন্টিং।

গত তিন দশকের মধ্যে পেস বোলিং অলরাউন্ডার হিসেবে কাউকে বেছে নিতে হলে দক্ষিণ আফ্রিকার জ্যাক ক্যালিস নামটাই হয়তো আসবে সবার আগে। তামিমের দলেও আছেন তিনি। স্পিনিং অলরাউন্ডার হিসেবে সতীর্থ সাকিব আল হাসানকে একাদশে রেখেছেন তামিম।

তারকায় ঠাসা একাদশের নেতৃত্বে থাকবেন ভারতের বিশ্বকাপজয়ী অধিনায়ক মহেন্দ্র সিং ধোনি, পাশাপাশি উইকেটের পেছনে দায়িত্বটা থাকবে তাঁর। পেস আক্রমণে দুই পাকিস্তানি ফাস্ট বোলারে আস্থা তামিমের। পাকিস্তানের ১৯৯২ বিশ্বকাপ জয়ের নায়ক ওয়াসিম আকরামকে সঙ্গ দেওয়ার জন্য থাকবেন রাওয়ালপিন্ডি এক্সপ্রেস শোয়েব আখতার। আরেক পেসার বিশ্বকাপের ইতিহাসে সর্বোচ্চ উইকেটশিকারি কিংবদন্তি গ্লেন ম্যাকগ্রা।

বিশেষজ্ঞ স্পিনার হিসেবে ১৯৯৬ বিশ্বকাপজয়ী শ্রীলঙ্কা দলের অন্যতম সদস্য মুত্তিয়া মুরলিধরনকে বেছে নিয়েছেন তামিম। 
তামিমের পছন্দের বিশ্বকাপ একাদশ: শচীন টেন্ডুলকার (ভারত), বীরেন্দর শেবাগ (ভারত), বিরাট কোহলি (ভারত), রিকি পন্টিং (অস্ট্রেলিয়া), জ্যাক ক্যালিস (দক্ষিণ আফ্রিকা), সাকিব আল হাসান (বাংলাদেশ), মহেন্দ্র সিং ধোনি (অধিনায়ক, ভারত), ওয়াসিম আকরাম (পাকিস্তান), শোয়েব আখতার (পাকিস্তান), গ্লেন ম্যাকগ্রা (অস্ট্রেলিয়া) ও মুত্তিয়া মুরালিধরন (শ্রীলঙ্কা)।