মাঠের বাইরে একের পর এক বিতর্কে জড়িয়ে পড়ার খেসারত দিলেন নেইমার। কোপা আমেরিকায় নেইমার নয়, ৩৬ বছর বয়সী দানি আলভেসের নেতৃত্বে খেলবে ব্রাজিল।
দলের মূল তারকা হলেও, অধিনায়ক হিসেবে নেইমারকে যেন কখনোই পুরোপুরি ভরসা করতে পারেন না তিতে। গত বিশ্বকাপেও এমন হয়েছিল। যখন সবাই মোটামুটি নিশ্চিত ছিল যে ব্রাজিলের অধিনায়ক নেইমারই হচ্ছেন, তখনই তিতে ঘোষণা দেন, একেক ম্যাচে একেকজন হবেন ব্রাজিলের অধিনায়ক। এবার কোপা আমেরিকাতে সে পথে না গেলেও, নেইমারের হাতে অধিনায়কত্ব তুলে দিচ্ছেন না তিতে। বরং যে আলভেসের একাদশেই থাকা নিয়ে সংশয় ছিল, সেই ৩৬ বছর বয়সী বুড়ো রাইটব্যাক দানি আলভেসের হাতে অধিনায়কত্ব তুলে দিয়েছেন ব্রাজিল কোচ
বিশ্বকাপের পর নেইমারকে অধিনায়কত্ব দেওয়া হয়েছিল। সবাই ভেবেছিল, কোপা আমেরিকা আসতে আসতে নেইমার অধিনায়ক হিসেবে আরও পোক্ত হবেন, হবেন দায়িত্ববান। কিন্তু গত কয়েক মাসে মাঠের বাইরে বিভিন্ন বিতর্কে জড়িয়ে আবারও কোচের ভরসা হারিয়েছেন তিনি। ফলাফল, অধিনায়কত্ব চলে গেছে প্রিয় বন্ধু আলভেসের কাছে। ব্রাজিল ফুটবল ফেডারেশন এর মধ্যেই এই ব্যাপারে আনুষ্ঠানিক ঘোষণা দিয়ে দিয়েছে। নেইমার যে এখন আর দলের অধিনায়ক নেই, সেটা তাঁকে জানিয়ে দেওয়া হয়েছে গত শনিবার।

গত মৌসুমটা নেইমারের জন্য বিশেষ ভালো কাটেনি। আবারও পায়ের চোটে পড়ে কয়েক মাস মাঠের বাইরে ছিলেন। মাঠের বাইরে থেকেই দেখেছেন চ্যাম্পিয়নস লিগ থেকে দলের বিদায়। চ্যাম্পিয়নস লিগ থেকে বিদায় নিয়ে ইনস্টাগ্রামে ইচ্ছেমতো রেফারিকে গালমন্দ করেছেন। ফরাসি কাপের ফাইনালে রেনেঁর কাছে হেরে যাওয়ার পর প্রতিপক্ষের এক সমর্থককে মারতে তেড়ে গিয়েছিলেন নেইমার। যে কারণে তিন ম্যাচের জন্য নিষিদ্ধ হয়েছেন।

সব মিলিয়ে দলের অধিনায়ক হওয়ার গুণাবলি নেইমাররে নেই, হয়তো এমনটাই ভেবেছেন তিতে। ওদিকে নেইমার পিএসজির পরবর্তী অধিনায়ক হবেন কি হবেন না, সে সম্ভাবনার কথা উড়িয়ে দিয়েছেন পিএসজি কোচ টমাস টুখেলও। নেতা নেইমারে আস্থা রাখা কোচদের জন্য হয়তো কঠিন হয়ে যাচ্ছে।

নিজের মাটিতে এবার কোপা খেলতে নামছে ব্রাজিল। জুনের ১৪ তারিখে বলিভিয়ার বিপক্ষে ম্যাচের মাধ্যমে টুর্নামেন্ট শুরু করতে যাচ্ছে তারা। ব্রাজিলের গ্রুপে বলিভিয়া ছাড়াও আরও রয়েছে পেরু ও ভেনেজুয়েলা।
দেখা যাক, আলভেসের নেতৃত্বে ব্রাজিল কত দূর যেতে পারে!