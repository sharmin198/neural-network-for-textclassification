ভারত-বাংলাদেশ বিশ্বকাপ প্রস্তুতি ম্যাচে দারুণ করছেন বাংলাদেশের পেসাররা। ৩৫ ওভারে ভারতের রান ৪ উইকেটে ১৯৯। 
ধুঁকছে, নাকি কাঁপছে? নাকি দুটোই? বাংলাদেশের পেসারদের সামনে ভারতীয় ব্যাটসম্যানদের অসহায়ত্ব দেখার মতো। রুবেলের জোড়া আঘাত আর মোস্তাফিজ-সাইফউদ্দিনের একটি করে শিকার। ভারত হারিয়ে ফেলেছে শিখর ধাওয়ান, রোহিত শর্মা, বিরাট কোহলিদের মতো নামগুলো। ফিরে গেছেন চার নম্বর পজিশনের জন্য লড়াই করা বিজয় শঙ্করও। যাঁর সঙ্গে শঙ্করের লড়াই, সেই লোকেশ রাহুল অবশ্য বেশ পাল্টা আক্রমণের মেজাজে আছেন। তাঁর সঙ্গী এই রকম পরিস্থিতিতে ব্যাট করার জন্য সবচেয়ে সার্থক নামটি—এমএস ধোনি। 

কার্ডিফের এই মাঠেই পাকিস্তানের বিপক্ষে প্রস্তুতি ম্যাচটা বৃষ্টিতে ভেসে গিয়েছিল। টস পর্যন্ত হতে পারেনি। আজ টস করার পরও বৃষ্টির হানা। ভারতের দুই ওপেনার মাত্র দুটি বল খেলার পরই সবাই মিলে সাজঘরে ফেরা। কিছুক্ষণের জন্য বন্ধ ছিল খেলা। এর পর অবশ্য ম্যাচ নির্বিঘ্নে এগোচ্ছে। ভারত অবশ্য নির্বিঘ্ন শব্দটিতে আপত্তি করতে পারে।
মেঘলা আকাশের সুবিধা নিতে মাশরাফি বিন মুর্তজা ফিল্ডিংয়ের সিদ্ধান্ত নেন। সেই সিদ্ধান্তকে সার্থক প্রমাণ করছেন অধিনায়ক নিজেই। নিজের প্রথম দুটি ওভারেই টানা মেডেন তুলে নেওয়া মাশরাফি ষষ্ঠ ওভারে ১০ রান দিয়ে ফেলেছিলেন। না হলে তাঁর প্রথম ৫ ওভারে ভারত তুলতে পেরেছিল মোটে ১৩। ৫ ওভারে ১৯ রান দিয়ে ১ উইকেট মোস্তাফিজ অপেক্ষা করছেন স্লগ ওভারে ফেরার। নিজের দ্বিতীয় ওভারে শিখর ধাওয়ানকে এলবিডব্লুর ফাঁদে ফেলেন। এর মধ্যে মোস্তাফিজকে সরিয়ে আক্রমণে সাইফউদ্দিন ও রুবেলকে এনেছেন মাশরাফি। ইনিংসের ১৪তম আর নিজের প্রথম ওভারে রোহিতকে প্লেড অন করেন রুবেল। শঙ্করকে উইকেটের পেছনে মুশফিকের ক্যাচও বানিয়েছেন তিনি। ভারতের স্কোর তখন ৪ উইকেটে ১০২। এর আগে সাইফউদ্দিনের বলে বোল্ড হয়ে ফিরেছেন ৪৬ বলে ৪৭ করা কোহলি।

মাশরাফি-মোস্তাফিজের বোলিং জুটি ১০ ওভারে মাত্র ৩৪ রানে থামিয়ে রাখে ভারতকে। পাওয়ার প্লেতে ‘পাওয়ার’ ছিল না ভারতের! কোহলি-রোহিতরা তবু অষ্টম থেকে দশম ওভারে ৫ করে রানের গতি কিছুটা বাড়িয়ে নেন। না হলে প্রথম ৭ ওভারে তো রান ছিল মোটে ১৯! বাউন্ডারি মোটে দুটি! ভাবা যায়!

ভারত পাওয়ার প্লের পরই হাত খুলে মারার পরিকল্পনা নেয়। কিন্তু সেই পরিকল্পনা সার্থক করতে দেয়নি পেসাররা। প্রস্তুতি ম্যাচ বলে ভারত অবশ্য সব ব্যাটসম্যানকেই আজ নামিয়ে দিতে পারবে। ঘুরিয়ে ফিরিয়ে খেলার সুযোগ থাকছে সবার। তামিম যেমন এই ম্যাচে এখনো নামেননি। হয়তো ব্যাটিং করবেন।

নেহাতই প্রস্তুতি ম্যাচ। জয়-পরাজয়ে কিছু আসে যায় না না। আসলেই কী? ভারত এমনিতেই প্রথম প্রস্তুতি ম্যাচে যাচ্ছেতাইভাবে হেরেছে। এই ম্যাচের ব্যাটিংও এখন পর্যন্ত এমন কিছু হয়নি, ভারত যে এবারের ট্রফি দাবিদারের তিন মোড়লের একজন, তা অন্তত বোঝা যায়নি।