ব্রাজিল আন্তর্জাতিক ক্রিকেট খেলে, এ কথাটাই বিস্ময় জাগায়। কিছুদিন আগে আইসিসির টি-টোয়েন্টি র‍্যাঙ্কিং প্রকাশিত হওয়ার পর অনেকেই বিশ্বাস করতে বাধ্য হয়েছে সেটা। তবু ব্রাজিল জাতীয় দলের কোনো ফুটবলার যদি বিশ্বকাপ ক্রিকেট নিয়ে আগ্রহ দেখান তখন বিস্ময়ের ঘোর যেন কাটতেই চায় না।
ফুটবলার হয়ে অন্য খেলা নিয়ে আগ্রহ দেখানো অস্বাভাবিক কিছু না। ডেভিড বেকহাম ক্যারিয়ারের চূড়ায় থাকা অবস্থায় বলেছিলেন, বৃষ্টির মধ্যে খেলতে হয় না বলে ক্রিকেট খেলায় আগ্রহ ছিল তাঁর। একমাত্র দেশ হিসেবে নিয়মিত ক্রিকেট ও ফুটবল বিশ্বকাপে অংশ নেওয়া ইংল্যান্ডের যে কারও অন্য খেলায় আগ্রহ থাকতেই পারে। কিন্তু নামটা ব্রাজিল বলেই বিস্ময় জাগে। দেশটা ফুটবলের, বেশির ভাগের ধ্যান-জ্ঞান ফুটবল ঘিরেই। সেখানে ডেভিড লুইজের মতো তারকা ডিফেন্ডারের আগ্রহ দেখিয়েছেন বিশ্বকাপ ক্রিকেট নিয়ে। শুধু আগ্রহ দেখানোই নয়, ভারত ও পাকিস্তানের দুই ক্রিকেটারকে শুভ কামনাও জানিয়েছেন চেলসি তারকা।

লুইজ এখন ইউরোপা লিগ ফাইনালের প্রস্তুতি নিচ্ছেন। ৩০ মে ইউরোপা লিগের ফাইনালে আর্সেনালের মুখোমুখি হবে তাঁর দল চেলসি। সামাজিক যোগাযোগমাধ্যম টুইটারে লুইজের দুটি আলাদা আলাদা ভিডিও পোস্ট করেছেন পশ্চিম লন্ডনের বিশিষ্ট ব্যবসায়ী ও সমাজকর্মী ফ্রাঙ্ক খালিদ। এ দুটি ভিডিওতে বিরাট কোহলি ও ইমাদ ওয়াসিমকে শুভ কামনা জানিয়েছেন ব্রাজিলের হয়ে ৫৬ ম্যাচ খেলা এ ডিফেন্ডার।

কোহলির প্রতি লুইজের বার্তার ভিডিও প্রকাশ করে খালিদ ক্যাপশনে লিখেছেন, ‘আপনারা জানেন আমি ফুটবল ও ক্রিকেট ভালোবাসি। ডেভিড লুইজকে জিজ্ঞাসা করেছিলাম এবার বিশ্বকাপে সে কোন দলকে সমর্থন করছে। লুইজ ভারত ও কোহলির কথা বলেছে। অধিনায়কের প্রতি তাঁর একটি বিশেষ বার্তা আছে।’ ভিডিওতে কোহলিকে লুইজ বলেছেন, ‘হ্যালো বিরাট কোহলি। বিশ্বকাপের জন্য শুভ কামনা ব্রো (ভাই)। ঈশ্বর তোমার ও তোমার দলের মঙ্গল করুন। আমি তোমাকে সমর্থন করব।’

২০১৪ সালে চেলসির প্রতি ভালোবাসা দেখিয়ে সামাজিক যোগাযোগমাধ্যমে একটি ছবি পোস্ট করেছিলেন ভারতের অধিনায়ক কোহলি। চেলসির নীল জার্সি হাতে ছবিটি পোস্ট করেছিলেন তিনি। লুইজ অবশ্য তখন প্রথম মেয়াদে চেলসিতে (২০১১-২০১৪) ছিলেন।

লুইজের আরেকটি ভিডিও টুইটারে পোস্ট করেছেন খালিদ। তিনি নিজে পাকিস্তানের সমর্থক। পাকিস্তানের অলরাউন্ডার ইমাদ ওয়াসিম খালিদের পরিচিত। খালিদ এ অলরাউন্ডারকে নিয়ে কিছু বলার অনুরোধ করেছিলেন চ্যাম্পিয়নস লিগজয়ী এ ফুটবলারকে। ইমাদকে ‘ব্রো’ সম্বোধন করে ভিডিওতে লুইজ বলেন, ‘ইমাদ ওয়াসিম, বিশ্বকাপ ক্রিকেটের জন্য শুভ কামনা। আমি জানি তুমি ভালো করবে। আশা করি জিতবে। বিশ্বকাপ উপভোগ করো।’