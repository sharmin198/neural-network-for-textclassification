ক্রিস্টিয়ানো রোনালদো রিয়াল ছেড়ে চলে যাওয়ার পর থেকেই যে গুঞ্জনের শুরু, সেটি যেন আর থামতেই চাচ্ছে না। পর্তুগিজ তারকার জায়গায় কোনো মহাতারকাকে দলে ভেড়ায়নি রিয়াল। আস্থা রেখেছে ঘরের ছেলেদের ওপরই। কিন্তু তাতে দলবদল বাজারের গুঞ্জন থামবে কেন? কিলিয়ান এমবাপ্পে, নেইমারের মতো তারকাদের সঙ্গে প্রতিনিয়তই রিয়ালের নাম আসছে। কিন্তু তাঁদের দলে আনার ব্যাপারে রিয়াল কতটুকু আগ্রহী? রিয়াল সভাপতি ফ্লোরেন্তিনো পেরেজ নিজেই জানিয়েছেন সেটি।

স্প্যানিশ রেডিও স্টেশন ওনদা সেরোকে গতকাল এক দীর্ঘ সাক্ষাৎকার দিয়েছেন রিয়াল সভাপতি। সে সাক্ষাৎকারে বিভিন্ন বিষয় উঠে এসেছে। দলে নতুন কে আসছেন, কে রিয়াল ছাড়তে চাইছেন, রিয়ালের পরিকল্পনা ইত্যাদি। সেখানেই এমবাপ্পে আর নেইমারের ব্যাপারে মুখ খুলেছেন পেরেজ। সাফ জানিয়ে দিয়েছেন, নেইমার বা এমবাপ্পে, কারওর ব্যাপারে আগ্রহ নেই রিয়ালের! দলের কোচ জিনেদিন জিদানের সঙ্গে দুই পিএসজি তারকাকে নিয়ে কোনো আলোচনাই হয়নি, জানিয়েছেন পেরেজ, ‘জিদানের সঙ্গে আমি নেইমার বা এমবাপ্পে, কাউকে নিয়েই কথা বলিনি। এমনকি অন্য কারওর সঙ্গেও আমার ওদের ব্যাপারে কথা হয়নি। এমবাপ্পে ও নেইমারের সঙ্গে আমার কোনো কথা হয়নি। আমার মনেও হয় না দলবদল নিয়ে ওদের সঙ্গে আমি কোনো কথা বলব ভবিষ্যতে। আমি গত বছরও এই কথা বলেছিলাম। এখনো বলছি। ওদের দরকার নেই রিয়ালের। কোনো খেলোয়াড়কে যদি আমরা চাই, আমরা সরাসরি সে খেলোয়াড়ের ক্লাবের সঙ্গে কথা বলব।’

শুরু থেকেই রোনালদোর উত্তরসূরি হিসেবে এ দুজনের নাম বারবার ঘুরেফিরে আসছে। কাকতালীয়ভাবে দুজনই এক ক্লাবে খেলেন— পিএসজিতে। পিএসজি এখন ফুটবল বিশ্বের অন্যতম বড় শক্তি, ফলে তাদের কাছ থেকে বড় কোনো তারকাকে আনতে হলে বেশ কাঠখড় পোড়াতে হবে রিয়ালকে। খসাতে হবে বিপুল অর্থ। সে কথা জানেন দেখেই কি না, এখন এই দুজনের ব্যাপারে কোনো আগ্রহই দেখাচ্ছেন না পেরেজ।

এখন পেরেজের কথায় নেইমার ও এমবাপ্পেকে নিয়ে দলবদলের গুঞ্জন থামলেই হয়!