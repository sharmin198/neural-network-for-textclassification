এবারের ক্রিকেট বিশ্বকাপ নাকি চমকের বিশ্বকাপ। তবে শচীন টেন্ডুলকারের মতে এই বিশ্বকাপে সবচেয়ে বেশি চমক উপহার দিতে পারে আফগানিস্তান। তাঁর কাছে রশিদ-নবী-নাইবরা হচ্ছে ‘সারপ্রাইজ প্যাকেজ’।
শুরুর আগেই সবাইকে চমকে দিয়েছে আফগানিস্তান। শুক্রবার প্রস্তুতি ম্যাচে তারা হারিয়েছে পাকিস্তানকে। কিন্তু দ্বিতীয় প্রস্তুতি ম্যাচে আবার চমকেছে নিজেরাই। ইংল্যান্ডের বিপক্ষে ১৬০ রানে গুটিয়ে যাওয়ার পর ম্যাচটি শেষ হয়েছে ১৭.১ ওভারেই। তবে টেন্ডুলকার তাদের নিয়ে আশাবাদী। এর মূল কারণ আফগানদের স্পিন আক্রমণ, ‘পুরো বিশ্বকাপ জুড়েই আফগানদের থেকে বেশ কিছু চমক থাকবে। ওদের স্পিন আক্রমণ অন্যতম সেরা। ওরা যদি বিশ্বকাপকে টেস্ট ক্রিকেটের মতো করেও দেখে , মাঝের ওভারগুলোতে ওরা উইকেট তুলে নিতে পারবে।’

সাম্প্রতিক সময়ে আফগানিস্তান তাদের স্পিন আক্রমণ নিয়ে গর্ব করতেই পারে। রশিদ খান, মোহাম্মদ নবী কিংবা মুজিব-উর-রহমানরা কিন্তু যেকোনো দলের জন্যই ভীতির কারণ হতে পারে। স্পিন আক্রমণকে এক পাশে সরিয়ে রাখলেও আফগানদের ব্যাটিংটা কিন্তু মন্দ নয়। কিছুটা গা জোয়ারি ব্যাটিংয়ের ‘বদনাম’ থাকলেও হজরতউল্লাহ জাজাই, আসগর আফগান, মোহাম্মদ শাহজাদ, সামিউল্লাহ শেনওয়ারিরা কিন্তু ভয়ডরহীন ক্রিকেট দিয়েই নিজেদের সীমাবদ্ধতাকে জয় করতে পারে।
