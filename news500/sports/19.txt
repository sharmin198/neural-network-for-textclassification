কার্ডিফে আজ বিশ্বকাপের প্রস্তুতি ম্যাচে ভারতের মুখোমুখি হবে বাংলাদেশ। বাংলাদেশ দল কয়েক দিন আগেই পৌঁছে গেছে কার্ডিফে। সেখানে বৃষ্টির কারণে পাকিস্তানের বিপক্ষে প্রথম প্রস্তুতি ম্যাচটি মাঠে গড়ায়নি। ভারতের মুখোমুখি হওয়ার আগে আইসিসির ওয়েবসাইটে সাকিবকে নিয়ে বলেছেন রোডস। দেশসেরা অলরাউন্ডার ক্রিকেট বিশ্বকাপে নামতে মুখিয়ে আছেন বলে জানালেন বাংলাদেশ কোচ, ‘সাকিব ভালো আছে। শারীরিকভাবেও চাঙা হয়ে উঠেছে। আয়ারল্যান্ডে একটু সমস্যা হলেও তা কাটিয়ে উঠেছে। সে বিশ্বকাপে নামতে মুখিয়ে।’
একটা সময় ছিল যখন তিন সংস্করণেই বিশ্বসেরা অলরাউন্ডার ছিলেন সাকিব। দৃশ্যটা তখন প্রায় নিয়মিতই হয়ে উঠেছিল। মাঝে ছন্দপতন হয়। অনেকেই ভাবছিলেন সাকিব বোধ হয় সেরা সময়টা পেরিয়ে গেছেন। তবে রোডস মনে করেন, ঠিক এ জায়গাটাতেই সাকিবের নিজেকে কিছুটা হলেও প্রমাণের উপলক্ষ আছে। আর নিজেকে প্রমাণ করতে বিশ্বকাপের চেয়ে ভালো টুর্নামেন্ট হয় না, ‘সে বিশ্বকাপে ভালো সময় কাটাতে চায়। আমার মতে, তাঁর নিজেকে কিছুটা প্রমাণের উপলক্ষও আছে, সে নিজেও হয়তো এমনটাই ভাবছে। তবে সে ওয়ানডে র‌্যাঙ্কিংয়ে এখন শীর্ষ অলরাউন্ডার-ওটাই তাঁর জায়গা বলে মনে করি আমরা। আর এ কথাটা সবাইকে বিশ্বাস করাতেই তাঁর নিজেকে প্রমাণ করতে হবে।’