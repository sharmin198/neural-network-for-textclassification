৩৬০ রানের লক্ষ্যে শুরুটা হতে হতো দুর্দান্ত। সৌম্য সরকার সে আশা দেখালেনও কিছুক্ষণ। কিন্তু প্রথম পাওয়ার প্লে শেষ হওয়ার আগেই ধুঁকছে বাংলাদেশ। ১০ ওভার শেষে ২ উইকেটে ৪৯ রান তুলেছে বাংলাদেশ।

জসপ্রীত বুমরার লেংথ বলে উইকেটের পেছনে ক্যাচ দিয়েছেন সৌম্য। আর সাকিব আল হাসানকে পেয়ে প্রথম বলটাই ইয়র্কার দিয়েছেন বুমরা। সেটা আটকানোর কোনো সুযোগ পাননি সাকিব। বিশ্বকাপের আগে শেষ প্রস্তুতি ম্যাচে গোল্ডেন ডাক নিয়ে ফিরেছেন সাকিব। ২৯ বলে তিন চার ও এক ছক্কায় ২৫ রান করেছেন সৌম্য।
মোহাম্মদ শামির প্রথম ওভারেই ছক্কা-চার মেরে শুরু করেছিলেন সৌম্য। চার ওভারেই ৩১ রান তুলে ফেলেছিল বাংলাদেশ। পরের দুই ওভারে মাত্র ৩ রান এলেও আশাহত হয়নি দল। ভারত যে পুরো পাওয়ার প্লেতেই ৩৪ রান তুলেছিল,। সেটাও ১ উইকেট হারিয়ে। কিন্তু দশম ওভারে বুমরার চতুর্থ ও পঞ্চম বল সব স্বস্তি কেড়ে নিয়েছে।

দুই উইকেট হারিয়ে নতুন করে ইনিংস গড়তে নেমেছে বাংলাদেশ। এ প্রতিবেদন লেখা পর্যন্ত ২ উইকেটে ৬২ রান বাংলাদেশের। ৩৭ বলে ২৪ রানে অপরাজিত ছিলেন লিটন। মুশফিক আছেন ৯ রানে।