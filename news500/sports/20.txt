১৯৯২ বিশ্বকাপে খাদের কিনারা থেকে ঘুরে দাঁড়িয়ে বিশ্বকাপ জিতে চমকে দিয়েছিল ইমরান খানের পাকিস্তান। এরপর ১৯৯৯-এর ফাইনালে উঠলেও শিরোপা ছুঁয়ে দেখা হয়নি আর কখনো। আরেকটি বিশ্বকাপ যখন দুয়ারে দাঁড়িয়ে, দলটির সাবেক কোচ ও কিংবদন্তি পেসার ওয়াকার ইউনিস বলছেন, এবারও ১৯৯২–এর মতো চমক দেখিয়ে বিশ্বকাপ জিতে নিতে পারে পাকিস্তান।
ভারতীয় সংবাদমাধ্যম হিন্দুস্তান টাইমসে কলামে ওয়াকার লিখেছেন, ‘২৭ বছর হয়ে গেছে পাকিস্তান বিশ্বকাপ জিতেছে। আমরা আন্ডারডগ ছিলাম, কেউ ভাবেনি আমরা বিশ্বকাপ জিততে পারি। কিন্তু একবার ছন্দ চলে আসার পর আমরা সবকিছু জিতে নিয়েছিলাম। এটাই পাকিস্তান ক্রিকেটের সৌন্দর্য। আমার মনে হচ্ছে, এবারও একই রকম পরিস্থিতি সৃষ্টি হতে পারে।’

এবারের ২০১৯ বিশ্বকাপে ভালো করতে হলে বড় রান করার বিকল্প নেই বলে মনে করছেন অনেক বিশেষজ্ঞ। ওয়াকার বলছেন, বড় রান করার মতো ব্যাটসম্যান পাকিস্তান দলে আছে, ‘পাকিস্তানের জন্য ইতিবাচক বিষয় হলো, তারা বড় রান করতে শুরু করেছে। ইংল্যান্ডের বিপক্ষে সিরিজেই দেখা গেছে, ৩০০–এর বেশি রান করতে সক্ষম ওরা। ব্যাটসম্যানেরা সবাই খুব ভালো ফর্মে আছে, বিশেষ করে বাবর আজম ও হারিস সোহেল। এ ছাড়া ফখর জামান ও ইমাম-উল-হক ও রান পেয়েছে। পাকিস্তানের টপ অর্ডারকে বেশ শক্তিশালিই মনে হচ্ছে।’

তবে পাকিস্তান সম্পর্কে উদ্বেগের কথাও লুকাননি দলটির সাবেক এ কোচ, ‘ওয়াহাব রিয়াজ ও আমির ফেরায় আমাদের বোলিং শক্তিশালি হয়েছে। তবে আমার বড় দুশ্চিন্তা ফিল্ডিং নিয়ে। সুযোগ লুফে নিতে না পারলে কিংবা অতিরিক্ত ১৫-২০ রান বাঁচাতে না পারলে ভুগতে হতে পারে। ইংল্যান্ড সিরিজেও ফিল্ডাররা নিজেদের সেরা ফর্মে ছিল না। এটা তাদের আত্মবিশ্বাস নাড়িয়ে দিতে পারে।’

সাম্প্রতিক সময়ে খুব একটা স্বস্তিতে নেই সরফরাজ আহমেদের দল। টানা ১১ ওয়ানডে হেরে বিশ্বকাপে যাচ্ছে পাকিস্তান। ওয়াকার বলছেন, শুরুর দুটি ম্যাচই বিশ্বকাপে পাকিস্তানের ভাগ্য ঠিক করে দিতে পারে, ‘পাকিস্তান বিশ্বকাপে যাচ্ছে আন্ডারডগ হয়ে। তাদের শুরুটা ভালো করতে হবে। প্রথম দুটো ম্যাচ হেরে গেলে সেখান থেকে ফিরে আসা কঠিন হবে। শুরুটা ভালো না হলে অস্ট্রেলিয়া ও ইংল্যান্ড সিরিজের স্মৃতি ফিরে আসতে পারে। ভালো শুরু করাটা তাই জরুরি।’