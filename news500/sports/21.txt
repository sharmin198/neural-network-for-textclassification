অবিশ্বাস্য, অভাবনীয়। বিশ্বকাপ ফুটবলের ম্যাচে ১২-০ গোলে জয়! হোক না অনূর্ধ্ব-২০ বিশ্বকাপ। ছোটদের বিশ্বকাপেও এক ডজন গোল করা অবিশ্বাস্য কাণ্ডই বটে। পোল্যান্ডে যুব বিশ্বকাপে কাল রাতে হন্ডুরাসকে ১২-০ গোলে উড়িয়ে দিয়ে অভাবনীয় কাজটি করেছে নরওয়ে। চমকের শেষ এখানেই নয়। ১২ গোলের ম্যাচে স্ট্রাইকার এরলিং ব্রট হল্যান্ড করেছেন ‘ট্রিপল’ হ্যাটট্রিক অর্থাৎ হ্যাটট্রিকের হ্যাটট্রিক!
ম্যাচের প্রথমার্ধেই ৫ গোলে এগিয়ে যায় নরওয়ে। দ্বিতীয়ার্ধে ঝড় তুলে আরও ৭ গোল আদায় করে দলটি। প্রথমার্ধের ৩৬ মিনিটেই হ্যাটট্রিক তুলে নেন এরলিং হল্যান্ড। পরে তিনটি গোল করতে সময় নিয়েছেন ৩১ মিনিট। অর্থাৎ ৬৭ মিনিটেই পূরণ করেছেন ‘ডাবল’ হ্যাটট্রিক। আধ ডজন গোলের পরও হল্যান্ডের খিদে কমেনি। জোড়া হ্যাটট্রিক পূরণের পরের নিজের শেষ তিনটি গোল করতে সময় নিয়েছেন মাত্র ২৩ মিনিট। এই টুর্নামেন্টের ইতিহাসে ব্যক্তিগত ৯ গোলের রেকর্ড। এর আগে রেকর্ডটি ছিল ব্রাজিলের আডাইলটোনের। ১৯৯৭ অনূর্ধ্ব-২০ বিশ্বকাপে ব্রাজিলিয়ান এই স্ট্রাইকার করেছিলেন ৬ গোল।
কাল এত বড় জয়ের পরে প্রশ্ন ওঠাটাই স্বাভাবিক, অনূর্ধ্ব-২০ বিশ্বকাপের ইতিহাসে আগে কখনো এত গোল হয়েছে কি না ? অবশ্যই না। এ টুর্নামেন্টের ইতিহাসে আগের বড় জয়টি ছিল ব্রাজিলের। ১৯৯৭ সংস্করণে ব্রাজিল ১০-৩ গোলে উড়িয়ে দিয়েছিল দক্ষিণ কোরিয়াকে। সে ম্যাচেই ৬ গোল করেছিলেন আডাইলটোন। ২২ বছরের রেকর্ড ভেঙে গেল কাল। কিন্তু এত বড় জয়ের পরেও বিশ্বকাপের দ্বিতীয় রাউন্ড নিশ্চিত হয়নি নরওয়ের। চার দলের গ্রুপে এক জয়ে ৩ পয়েন্ট নিয়ে তারা আছে তিন নম্বরে। ৯ পয়েন্ট নিয়ে শীর্ষে উরুগুয়ে, ৬ পয়েন্ট নিয়ে দ্বিতীয় স্থান নিউজিল্যান্ড। তবে গোল ব্যবধানে এগিয়ে তৃতীয় দল হিসেবে দ্বিতীয় রাউন্ডে যাওয়ার সম্ভাবনা টিকে আছে নরওয়ের। ৬ গ্রুপ থেকে তৃতীয় হওয়া সেরা চারটি দল দ্বিতীয় রাউন্ডে খেলবে।