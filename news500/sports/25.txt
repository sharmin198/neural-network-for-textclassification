এবার ঘরোয়া লিগ, লিগ কাপ ও চ্যাম্পিয়নস লিগ—তিন শিরোপা জিতে অনন্য ‘ট্রেবল’ জয়ের কীর্তি গড়তে চেয়েছিল বার্সেলোনা। লিভারপুলের কাছে চ্যাম্পিয়নস লিগে হেরে ‘ট্রেবল’ হয়নি। এমনকি ‘ডাবল’ও হয়নি। লিগ কাপের ফাইনালে ভ্যালেন্সিয়ার কাছে হেরে গেছে তারা। ফলে, একটা শিরোপা জিতেই সন্তুষ্ট থাকতে হয়েছে বার্সার খেলোয়াড়দের। তবে একজন বার্সা খেলোয়াড় ঠিকই ‘ডাবল’ জিতে গেছেন। তিনি ভ্যালেন্সিয়া থেকে বার্সায় ধারে খেলতে আসা কলম্বিয়ান ডিফেন্ডার হেইসন মুরিয়ো।
মৌসুমের শুরু থেকেই দলে নতুন ডিফেন্ডার আনার জন্য বেশ উঠেপড়ে লেগেছিল বার্সা। ফলে, দলে আসেন হেইসন মুরিয়ো, জ্যাঁ-ক্লাইর তোদিবো ও ক্লেমেন্ত লেংলেতের মতো কিছু তারকা। দুই ফরাসি ডিফেন্ডার লেংলেত ও তোদিবোকে পাকাপাকিভাবে কিনলেও মুরিয়োকে বার্সা দলে এনেছিল মূলত কাজ চালানোর জন্য। ভ্যালেন্সিয়াতে মৌসুমের প্রথম ছয় মাস খেলে গত জানুয়ারির দলবদলে বার্সেলোনাতে ছয় মাসের ধারে যোগ দিয়েছিলেন তিনি। সে সুবাদে বার্সেলোনার হয়ে লিগ জিতেছেন। আবার ওদিকে মুরিয়োর মূল ক্লাব ভ্যালেন্সিয়া বার্সাকে হারিয়ে লিগ কাপ জিতেছে। মৌসুমের প্রথম ছয় মাস ভ্যালেন্সিয়ায় খেলার সুবাদে লিগ কাপের মেডেলও জুটেছে তাঁর কপালে। ফলে গোটা স্পেনে এ মৌসুমে ডাবলজয়ী একমাত্র খেলোয়াড় হয়েছেন মুরিয়ো! পোয়াবারো বুঝি একেই বলে!
তবে এখন ডাবল জেতার আনন্দ উপভোগ করলেও মুরিয়োর ভবিষ্যৎ সম্পর্কে তিনি নিজেও নিশ্চিত নন। ভ্যালেন্সিয়ার বর্তমান কোচ মার্সেলিনোর পরিকল্পনায় তিনি কোনোকালেই ছিলেন না, যে কারণে বার্সায় ধারে এসেছিলেন তিনি। বার্সা কোচ আর্নেস্তো ভালভার্দেকেও তেমন মুগ্ধ করতে পারেননি এই ছয় মাসে। ফলে, তাঁকে পাকাপাকিভাবে কিনে নেওয়ার সুযোগ নেয়নি বার্সা। মৌসুম শেষ তাই মূল ক্লাব ভ্যালেন্সিয়াতেই ফিরে যেতে হচ্ছে তাঁকে। ওদিকে মার্সেলিনো যেহেতু তাঁকে পছন্দ করেন না, সেহেতু হয়তো ভ্যালেন্সিয়াতেও তাঁর আর থাকা হবে না। সামনের মৌসুমে মুরিয়ো কোথায় খেলবেন, এই নিয়ে সৃষ্টি হয়েছে সংশয়!