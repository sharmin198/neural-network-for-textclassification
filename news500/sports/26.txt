যাঁরা ফুটবল অতটা নিয়মিত দেখেন না, তাঁরাও জানেন ইডেন হ্যাজার্ডের প্রতি রিয়াল মাদ্রিদের আগ্রহের কথা। রিয়াল মাদ্রিদের প্রতি হ্যাজার্ডের মুগ্ধতার কথাও কারও অজানা নয়। রোনালদো যাওয়ার পর থেকেই তাঁর ফেলে যাওয়া আসনে কে বসবেন, এ নিয়ে শুরু হওয়া জল্পনাকল্পনায় হ্যাজার্ডের নামই উচ্চারিত হয়েছে সবচেয়ে বেশি। এই মৌসুমের পরে হ্যাজার্ড যে চেলসি ছেড়ে রিয়ালে যাচ্ছেন, মোটামুটি সবাই বুঝে গিয়েছিলেন। সে হিসাবে গতকাল ইউরোপা লিগের ফাইনালই ছিল নীল জার্সি গায়ে হ্যাজার্ডের শেষ ম্যাচ। কী অসাধারণভাবেই না নিজের বিদায়বেলাকে রাঙিয়ে চেলসির ট্রফির ভান্ডার আরেকটু পূর্ণ করে দিয়ে গেলেন তিনি! হ্যাজার্ডের দুই গোলে আর্সেনালকে ৪-১ গোলে বিধ্বস্ত করেছে চেলসি।
বাকি দুই গোল করেছেন আর্সেনালের সাবেক স্ট্রাইকার অলিভিয়ের জিরু ও স্প্যানিশ উইঙ্গার পেদ্রো। ইতালিয়ান কোচ মরিজিও সারির অধীনে এটা চেলসির প্রথম শিরোপা। ম্যাচ শেষে হ্যাজার্ড অবশেষে স্বীকার করেছেন, এটা আসলেই চেলসির হয়ে তাঁর শেষ ম্যাচ ছিল।

ম্যাচ শেষের সাক্ষাৎকারে হ্যাজার্ড নিজেই খোলাসা করেছেন বিষয়টা, ‘এখন কি বিদায় বলা যায়? হ্যাঁ। আমার মনে হচ্ছে, এটাই আমার শেষ ম্যাচ চেলসির হয়ে। তবে ফুটবলে কোনো শেষ কথা নেই। আমার স্বপ্ন ছিল প্রিমিয়ার লিগে খেলা। সাত বছর ধরে আমি সেই স্বপ্ন পূরণ করেছি। এখন দরকার নতুন চ্যালেঞ্জ।’
শোনা যাচ্ছে, হ্যাজার্ড বিষয়ে চেলসির সঙ্গে রিয়াল মাদ্রিদের চুক্তি হয়েই গেছে। অপেক্ষা শুধু আনুষ্ঠানিক ঘোষণার। দলের অধিনায়ক সেজার আজপিলিকুয়েতাও বলেই দিয়েছেন, ক্লাব ছাড়ছেন হ্যাজার্ড, ‘হ্যাজার্ডের চলে যাওয়া আমাদের জন্য অনেক বড় একটা ক্ষতি। স্টামফোর্ড ব্রিজে আমরা ছয় বছর একসঙ্গে থেকেছি, ট্রফি জিতেছি ছয়টা। মাঠ ও মাঠের বাইরে অসাধারণ একজন মানুষ সে। আমার অনেক ভালো একজন বন্ধু। ওর ভবিষ্যতের জন্য আমি শুধু শুভকামনাই জানাতে পারি। সে ক্লাবের জন্য যেমন আত্মনিবেদন দেখিয়েছে, তার কোনো তুলনা হয় না। ক্লাবের সবাই হ্যাজার্ডকে ভালোবাসে। প্রায় সময়ই ওর ক্লাব ছাড়ার ব্যাপারে অনেক কিছু শোনা যায়। অন্য খেলোয়াড় হলে হয়তো ক্লাব ছাড়ার জন্য জোরাজুরি করতে পারত। কিন্তু হ্যাজার্ড করেনি। আমরা ওকে অনেক মিস করব!’