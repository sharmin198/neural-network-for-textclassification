আজ রাতে ইউরোপা লিগ ফাইনালের আগে চাইলে এ প্রশ্ন তুলতেই পারেন। ফাইনালে ওঠা দুই দলই ইংল্যান্ডের রাজধানী লন্ডনের। অথচ ফাইনাল খেলতে দুই দলকেই প্রায় ৬০০০ কিলোমিটার পথ পাড়ি দিয়ে যেতে হচ্ছে আজারবাইজানের বাকুতে। তবে এত পথ পাড়ি দিয়েও আর্সেনাল কিন্তু সেরা দল গঠন করতে পারছে না। রাজনৈতিক সমস্যার জন্য হেনরিক মিখিতিরিয়ানকে ছাড়াই খেলতে হচ্ছে গানারদের।

মিখিতেরিয়ানকে না পাওয়ার মূল কারণটা রাজনৈতিক। সাবেক সোভিয়েত ইউনিয়ন ভেঙে গড়ে ওঠা ১৯টি দেশের মধ্যে দুটি হচ্ছে আর্মেনিয়া ও আজারবাইজান। সোভিয়েত ইউনিয়ন ভাগ হওয়ার পর থেকেই দুই দেশের মধ্যে শীতল সম্পর্ক চলছে। তিন বছর আগের যুদ্ধে সাড়ে ৩০০ লোকের মৃত্যুতে আরও অবনতি ঘটে দুই দেশের সম্পর্কের। সেই থেকে দুই দেশের মধ্যে প্রায় সব ধরনের সম্পর্ক বন্ধ। সে কারণে আর্মেনিয়ান নাগরিক মিখিতেরিয়ানকে দলের সঙ্গে রাখেনি আর্সেনাল।

তবে মিখিতেরিয়ান ইস্যু এখানেই থেমে থাকেনি। ফাইনালের আগে আজারবাইজানে মিখিতেরিয়ানের নাম নেওয়াই বারণ। কাল বাকুর রাস্তায় মিখিতেরিয়ানের জার্সি পরা দুই সমর্থককে আটক করে পুলিশ। মৌখিকভাবে সতর্ক করে ছেড়ে দেওয়া হলেও মিখির জার্সি পরতে তাঁদের নিষেধ করা হয়েছে। এমন রাজনৈতিক অচলায়তনের মধ্যেই বাকুতে বসছে ইউরোপা লিগের ফাইনাল।
দুই দলের কোচই দাঁড়িয়ে আছেন খাদের কিনারায়। চেলসি ম্যানেজার মাউরিজিও সারির জন্য যেমন চাকরি বাঁচানোর ম্যাচ, তেমনই আর্সেনাল কোচ উনাই এমেরির জন্য রেকর্ড গড়ার ম্যাচ। আর্সেনালের দায়িত্ব নেওয়ার আগে সেভিয়ার কোচ ছিলেন এমেরি। সেখানে টানা তিন মৌসুম (১৩-১৪, ১৪-১৫, ১৫-১৬) সেভিয়াকে জিতিয়েছেন ইউরোপা লিগ। এরপর এক মৌসুমের জন্য পিএসজিতে (ফরাসি ক্লাবটিতে ইউরোপা লিগে খেলেনি) যোগ দিয়ে সেখান থেকে পাড়ি জমান আর্সেনালে। এ মৌসুমে যদি কোচ হিসেবে ইউরোপা লিগ জেতাতে পারেন, তবে কোচ হিসেবে টানা চার মৌসুম ইউরোপা লিগ জিতবেন এমেরি।

এমেরির সামনে চ্যালেঞ্জও আছে। ওয়েঙ্গারের অধীনে টানা ২০ মৌসুম চ্যাম্পিয়নস লিগ খেলা আর্সেনাল দুই মৌসুম ধরে অনুপস্থিত ইউরোপের সেরা ক্লাব হওয়ার প্রতিযোগিতায়। চেলসি চ্যাম্পিয়নস লিগ নিশ্চিত করলেও আর্সেনাল পারেনি। ইউরোপা লিগের শিরোপা তাদের সুযোগ করে দেবে চ্যাম্পিয়নস লিগে। সারির জন্য চ্যালেঞ্জটা আরও বড়। গুঞ্জন আছে, এ মৌসুম শেষেই তিনি যোগ দিচ্ছেন জুভেন্টাসে। ম্যাচের আগে খেলোয়াড়দের মধ্যে কথা-কাটাকাটি ও ‘ওপেন মিডিয়া ট্রেনিং’য়ের কারণে বেশ রাগান্বিত ছিলেন সারি। কাল অনুশীলনে রাগে চেলসির ক্যাপে লাথি মারেন এ কোচ।