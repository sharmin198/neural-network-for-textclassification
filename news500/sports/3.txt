৬ জুন লাওসের বিপক্ষে বিশ্বকাপের প্রাক বাছাইয়ের প্রথম ম্যাচ খেলবে বাংলাদেশ। এর আগে দুইটি প্রস্তুতি ম্যাচ খেলতে থাইল্যান্ডে অবস্থান করছে জামাল ভূঁইয়ারা। থাই ঘরোয়া ফুটবলের দ্বিতীয় স্তরের ক্লাব এয়ার ফোর্স ইউনাইটেডের বিপক্ষে আজ প্রথম প্রস্তুতি ম্যাচে ১-১ গোলে ড্র করেছে বাংলাদেশ।

প্রস্তুতিটা বাংলাদেশের চেয়ে ভালো হয়েছে লাওসের। আন্তর্জাতিক প্রীতি ম্যাচে আজ শ্রীলঙ্কার বিপক্ষে ২-১ গোলে জয় পেয়েছে তারা।
প্রস্তুতি ম্যাচের লক্ষ্যই থাকে সব খেলোয়াড়দের পরখ করে নেওয়া। থাই ক্লাবের বিপক্ষে আজ সে চেষ্টাটাই করেছেন বাংলাদেশ কোচ জেমি ডে। তুলনামূলক রিজার্ভ দলের খেলোয়াড়দের নিয়েই সাজিয়েছিলেন প্রথম একাদশ। ম্যাচের ৪ মিনিটে বিপলু আহমেদের গোলে এগিয়েও গিয়েছিল। কিন্তু বেশিক্ষণ লিড ধরে রাখতে পারেনি জেমির দল। ১৬ মিনিটে চাইডেহর গোলে সমতায় ফিরে এয়ার ফোর্স। বিজি পাথুম ইউনাইটেডের বিপক্ষে বাংলাদেশ দ্বিতীয় ও শেষ প্রস্তুতি ম্যাচটি খেলবে ১ জুন। এরপর ৩ জুন লাওসের উদ্দেশ্যে থাইল্যান্ড ছাড়বে বাংলাদেশ।

প্রথম এগিয়ে গিয়ে বাংলাদেশ ড্র নিয়ে মাঠ ছাড়লেও ভিয়েনতিয়েনে চমক দেখিয়েছে লাওস। ১-০ গোলে পিছিয়ে থাকা ম্যাচে শেষের দুই মিনিটের ঝড়ে শ্রীলঙ্কার বিপক্ষে জয় নিয়ে মাঠ ছেড়েছে তারা। ম্যাচের ১১ মিনিটেই এগিয়ে যায় লঙ্কানরা। ম্যাচটি শ্রীলঙ্কার ১-০ গোলের জয়ের দিকেই এগিয়ে যাচ্ছিল। কিন্তু ৮৬ মিনিটে সমতায় ফেরার পর ৮৮ মিনিটে গোল করে জয় নিশ্চিত করে স্বাগতিকেরা। ৩০ মে শ্রীলঙ্কার বিপক্ষে আরও একটি প্রীতি ম্যাচ খেলবে লাওস।