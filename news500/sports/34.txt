চার ম্যাচে এক জয় আর দুই পরাজয় নিয়ে ওয়েস্ট ইন্ডিজ আছে পয়েন্ট তালিকার ষষ্ঠ স্থানে। একই অবস্থা বাংলাদেশেরও। কিন্তু নেট রানরেটে পিছিয়ে থাকার কারণে ১০ দলের মধ্যে বাংলাদেশের অবস্থান অষ্টম। আজ দুই দলের মধ্যকার ম্যাচটা তাই দুদলের জন্যই একরকম ‘অগ্নিপরীক্ষা’, পয়েন্ট তালিকার ওপরে ওঠার জন্য। তবে এসব নিয়ে যেন একদমই ভাবার সময় নেই ওয়েস্ট ইন্ডিজের সাবেক পেস বোলার জোয়েল গার্নারের। তিনি মনে করেন, এমন ধারাবাহিকতা বজায় রাখতে পারলে হোল্ডারদের ফাইনালে যাওয়া ঠেকানোর সাধ্য কোনো দলের নেই।
প্রথম ম্যাচে সরফরাজদের একেবারে নাকানিচুবানি দিয়ে ছেড়েছে ওয়েস্ট ইন্ডিজ। দ্বিতীয় ম্যাচেও শুরুটা ভালোই ছিল। তবে অস্ট্রেলিয়ার বিপক্ষে শেষটা ঠিকঠাক হয়নি। আর তৃতীয় ম্যাচটা ভেসে গেছে বৃষ্টিতে। ইংল্যান্ডের বিপক্ষেও হেরে বসেছে এর পর। ওয়েস্ট ইন্ডিজের জন্য সেমিতে ওঠার কাজটা কতটুকু সহজ হবে? সহজ না বলে কঠিন বলাই ভালো। বাংলাদেশ, শ্রীলঙ্কা, ভারত, আফগানিস্তান ও নিউজিল্যান্ডের বিপক্ষে বাকি ম্যাচগুলোয় আশানুরূপ ফল আনতে পারলেই সেমিতে ওঠা সম্ভব। তবে এসব নিয়ে ভাবছেন না জোয়েল গার্নার। ধারাবাহিকতা ধরে রাখতে পারলে ওয়েস্ট ইন্ডিজের কাছে সব দলই নস্যি, এমনই বক্তব্য ওয়েস্ট ইন্ডিজের এই সাবেক পেস বোলারের, ‘আমরা যদি আমাদের আশানুরূপ খেলাটা খেলতে পারি, নিজেদের সামর্থ্য অনুযায়ী খেলতে পারি, তাহলে আমরা অনায়াসে ফাইনালে যাব এবং ফাইনালে কেউ আমাদের জয় থেকে দূরে রাখতে পারবে না। কিন্তু দু-একজনের ওপর নির্ভর হয়ে আপনি কখনোই ফাইনাল পর্যন্ত পৌঁছতে পারবেন না।’

শেষবার বিশ্বকাপ ঘরে তুলেছিল ১৯৭৯ সালে। এরপর দীর্ঘ ৪০ বছর বিশ্বকাপ ছোঁয়ার সৌভাগ্য হয়নি ওয়েস্ট ইন্ডিজের। তবে এবার হোল্ডারদের হাত ধরে বিশ্বকাপ জেতার স্বপ্ন দেখছেন জোয়েল গার্নার, ‘জেসন হোল্ডার কঠোর পরিশ্রম করেছে। ও এখন বেশ দক্ষ অধিনায়ক। আমি খুব খুশি হব যদি এবার শিরোপাটা ওর হাতে দেখি। অনেক বছর হয়ে গেছে আমরা বিশ্বকাপ জিতিনি।’