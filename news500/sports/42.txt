হার দিয়ে কোপা আমেরিকা শুরু করায় অনেক আর্জেন্টাইন সমর্থকের হয়তো মন ভেঙে গেছে। সেই সমর্থকদের এখনই হতাশ হলে চলছে না। হার ভুলে সামনের দিকে তাকাতে বলেছেন স্বয়ং অধিনায়ক লিওনেল মেসি। অধিনায়ক যেখানে সাহস দিচ্ছেন, তাহলে আর মনমরা হয়ে থাকা কেন!
আর্জেন্টিনার জার্সিতে একটি শিরোপা জয়ের জন্য হন্যে হয়ে উঠেছেন মেসি। পাঁচবারের ফিফা ব্যালন ডি’অর বিজয়ীর জন্য আরেকটি সুযোগ এবারের দক্ষিণ আমেরিকার শ্রেষ্ঠত্বের লড়াইয়ের এই টুর্নামেন্ট। কিন্তু কলম্বিয়ার বিপক্ষে ২-০ গোলে হেরে শুরুটা হয়েছে যাচ্ছেতাই। হার তো হারই। কিন্তু এই হারের সঙ্গে যোগ হয়েছে ভালো না খেলতে পারার অপরাধ। দ্বিতীয়ার্ধে কিছুটা আর্জেন্টাইন ব্র্যান্ডের ফুটবল দেখা গেলেও প্রথমার্ধে খুবই বাজে খেলেছে দুইবারের বিশ্বকাপ চ্যাম্পিয়নরা।

প্রথমার্ধে টানা দু-তিনটি পাস ঠিকঠাক হচ্ছিল না, রক্ষণভাগ থেকে বিল্ডআপ খেলে মাঝমাঠের বাইরেই যেন বল আনতে পারছিল না আর্জেন্টিনা। গোলকিপার আরমানি আর ডিফেন্ডার ওটামেন্ডির হাস্যকর ভুলে তো একবার গোলও খেয়ে বসেছিল প্রায়! কলম্বিয়াও খুব একটা ভালো খেলেনি। চোখের জন্য ভীষণ পীড়াদায়ক ৪৫ মিনিট! দ্বিতীয়ার্ধে ডি মারিয়ার বদলে রদ্রিগো দে পল নামার পর আর্জেন্টিনা ভালো খেলতে শুরু করে। কিন্তু অতি আক্রমণাত্মক হয়ে খেই হারায় আর্জেন্টিনা। ৭১ মিনিটে চোখ ধাঁধানো শটে আর্জেন্টিনাকে পিছিয়ে দেন রজার মার্তিনেজ। ১৫ মিনিট পরেই জাপাতার কল্যাণে ২-০। এর পরে আর কার্লোস কুইরোজের মতো রক্ষণাত্মক কোচের দলের বিপক্ষে ম্যাচে ফেরা সম্ভব হয়নি মেসিদের। 

শিরোপা জয়ের লক্ষ্য নিয়ে এসে শুরুতেই হার। তবে এখানেই শেষ নয়, সামনে এখনো অনেক বাকি আছে বলে স্মরণ করিয়ে দিয়েছেন মেসি, ‘অভিযোগের কোনো সুযোগ নেই। আমাদের সামনে তাকাতে হবে। আমাদের মাথা উঁচু রাখতে হবে। টুর্নামেন্টের এখনো অনেক বাকি। আমরা চ্যালেঞ্জটা নিতে প্রস্তুত আছি।’ ২০ জুন দ্বিতীয় ম্যাচে প্যারাগুয়ের মুখোমুখি হবে আর্জেন্টিনা।

ম্যাচ হারার কারণ আছে বেশ কিছু। তবে মেসি মনে করছেন বেশি আক্রমণাত্মক হওয়াটাই কাল হয়েছে তাঁদের, ‘বল নিয়ন্ত্রণে ওরা এগিয়ে থাকলেও কোনো সুযোগ তৈরি করতে পারেনি। কিন্তু দ্বিতীয়ার্ধে আক্রমণে গিয়ে আমরা গোল হজম করি। এর পরে আমরা যখন নিজেদের সেরাটা খেলি, তারা বিশ্বমানের একটি গোল করে। যার মূল্য দিতে হয়েছে আমাদের।’

প্রথম ম্যাচ হারলেও দল যে খুবই তাড়াতাড়ি জয়ের ধারায় ফিরে আসবে, অধিনায়কের মতো এ ব্যাপারে আশাবাদী কোচ স্কালোনিও, ‘আমার খেলোয়াড়েরা বেশ ভালোই জানে এটা একটা দীর্ঘ টুর্নামেন্ট। আরও দুই ম্যাচ বাকি আছে। সবচেয়ে গুরুত্বপূর্ণ জিনিস হলো যা কিছু ভালো করেছি সেগুলো চালিয়ে যাওয়া আর ভুলগুলো ঠিক করা।’