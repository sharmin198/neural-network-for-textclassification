মেসি যে দলে খেলেন, সে দলে তিনিই সবচেয়ে বেশি প্রতিভাবান, সবচেয়ে বেশি গুরুত্বপূর্ণ খেলোয়াড়। এ কারণে দলের অধিকাংশ সিদ্ধান্ত কোচ নন, বরং মেসিই নেন বলে অনেকের ধারণা। সে ধারণা সম্পূর্ণরূপে অস্বীকার করলেন মেসির বার্সেলোনা সতীর্থ লুই সুয়ারেজ।
দলের কোনো সিদ্ধান্ত নিয়ে মেসি একটা টুঁ শব্দ পর্যন্ত করেন না বলে জানিয়েছেন সুয়ারেজ, ‘আমি দেখি পত্রপত্রিকায় মেসিকে নিয়ে অনেক কিছুই লেখা হয়। মেসি এটা চায়, ওটা চায় না। আরও কত কী! কিন্তু আমি নিশ্চয়তা দিয়ে বলতে পারি, সে একটা কথাও বলে না এসব নিয়ে। কোচের কোনো সিদ্ধান্ত নিয়ে বা কোনো খেলোয়াড়কে নিয়ে তাঁর মুখ থেকে একটা কথাও বের হয় না।’

সুয়ারেজের বিশ্বাস, মেসি ক্লাবে যেমন, জাতীয় দলেও একই রকম, ‘আমার মনে হয় জাতীয় দলেও ও এভাবেই থাকে। এমনকি ওকে কোন একটা জিনিস বা সিদ্ধান্তের ব্যাপারে জিজ্ঞেস করলে ও বলে, না না, আমি কিছু জানি না। তোমাদের যেটা ভালো মনে হয় তোমরা সেটা কর। সিদ্ধান্ত নেওয়ার কাজটা তোমরাই কর।’

এসব উল্টোপাল্টা কথায় মেসি কষ্ট পান বলেও জানিয়েছেন সুয়ারেজ, ‘মিডিয়ার এসব ফালতু কথা নিয়ে যখন আমরা মেসির সঙ্গে আলাপ করি, ও অনেক কষ্ট পায়। কেননা, এগুলোর কোনোটাই সত্য নয়। দিন শেষে মেসিও তো মানুষ। ভক্তরা মেসিকে নিয়ে দোষারোপ করুক, ঠিক আছে। কিন্তু ভক্তরা ছাড়া অন্য কেউ খামোখা মনগড়া দোষারোপ করলে যেকোনো ফুটবল খেলোয়াড়েরই খারাপ লাগবে।’

কিছুদিন আগে ইন্টার মিলানের আর্জেন্টাইন স্ট্রাইকার মাউরো ইকার্দি ও তাঁর স্ত্রী ওয়ান্ডা নারা জানিয়েছিলেন, মেসির পছন্দের পাত্র নন বলে জাতীয় দলে ডাক পাচ্ছেন না ইকার্দি। বিশ্বকাপের সময়েও খবর রটেছিল, কোচ হোর্হে সাম্পাওলির ওপর আর্জেন্টিনার অনেক খেলোয়াড় ক্ষুব্ধ, আর তাদের নেতৃত্বে আছে খোদ মেসি! সুয়ারেজের কথায় এসব অভিযোগ কতটুকু ধামাচাপা পড়বে কে জানে!