কথাটা বলেছিলেন ব্রাজিলের কিংবদন্তি অধিনায়ক কার্লোস আলবার্তো, ‘ব্রাজিলিয়ানদের জন্য হলুদ জার্সিটা পূজনীয়। গায়ে যখন হলুদ জার্সিটা ওঠে, তখন শুধু গর্ব না একটা দায়িত্বও চলে আসে, যা প্রতিটি খেলোয়াড়ের গায়ে শিহরণ জাগায়।’
নীল রঙের আরেকটি জার্সি থাকলেও ফুটবলবিশ্বে ব্রাজিল মানেই বিখ্যাত হলুদ জার্সি। পেলে-জিকো থেকে শুরু করে এ জার্সিতে মাঠ মাতিয়েছেন রোনালদো-রোনালদিনহোরা, হালে যেমন নেইমার ও কুতিনহো। কিন্তু আজ কোপা আমেরিকায় বলিভিয়ার বিপক্ষে ব্রাজিলকে দেখা গেল সাদা জার্সিতে খেলতে। অনেকে ভাবতে পারেন, সাদা জার্সিতে তো ব্রাজিলকে কখনো দেখা যায়নি! নীল আর হলুদ ছেড়ে কুতিনহো-ফিরমিনোরা হঠাৎ কেন সাদা জার্সিতে মাঠে নামলেন?

কোপায় সাদা জার্সি ফেরানোর ঘোষণাটা আগেই দিয়েছিল ব্রাজিল। গত এপ্রিলে উন্মোচন করা হয় এ জার্সি। এবার কোপায় ব্রাজিলের হলুদ ও নীল জার্সির সঙ্গে তৃতীয় ‘কিট’ হিসেবে যোগ হয়েছে এই সাদা জার্সি। ১৯৫০ বিশ্বকাপ থেকে যে রঙের জার্সিকে ‘অপয়া’ বলেই মনে করে এসেছে ব্রাজিলিয়ানরা। ঠিকই ধরেছেন, সাদা জার্সি!

১৯৫০ বিশ্বকাপে ‘মারাকানাজ্জো’ বিপর্যয়ের পর এই সাদা জার্সি শুধু ১৯৫৩ সাউথ আমেরিকান চ্যাম্পিয়নশিপে পরেছে ব্রাজিল। সে বছরই পত্রিকায় খবর বেরোল ডিজাইনারদের কাছ থেকে ব্রাজিলের জার্সির ডিজাইন নেওয়া হবে। ডিজাইন নানা রঙের হলে চলবে না। থাকতে হবে দেশের ছাপ। নিজেদের জাতীয় পতাকার মতো। আর ডিজাইনগুলোর মধ্যে সেরা জার্সি পরেই ১৯৫৪ বিশ্বকাপ খেলবে ব্রাজিল। দেশটির লেখক আলদের গার্সিয়া শিলের ডিজাইন করা হলুদ জার্সি সবার মন কেড়ে নেয়। এভাবে জন্ম নিল হলুদ জার্সি। কিন্তু তার আগে আগ পর্যন্ত সাদা-ই ছিল ব্রাজিলের হোম জার্সির রং, যা পরে আজ বলিভিয়ার বিপক্ষে জয় তুলে নিয়েছেন কুতিনহোরা।

ব্রাজিলের এবার সাদা জার্সি ফেরানোর কারণ কোপা আমেরিকা। মহাদেশীয় শ্রেষ্ঠত্বের এ প্রতিযোগিতায় ১৯১৯ সালে প্রথম শিরোপা জিতেছিল ব্রাজিল। আর সেই টুর্নামেন্টে সাদা জার্সি পরে খেলেছিল তারা। শত বছর আগের সেই প্রথম শিরোপাজয়ের স্মৃতি উদ্‌যাপন করতেই এত দিন পর সাদা জার্সি ফেরাল ব্রাজিল। ১৯৫০ বিশ্বকাপে ঘরের মাঠে এ জার্সি পরেও শিরোপা জিততে না পারায় ব্রাজিলের অনেকে এ জার্সিকে ‘অপয়া’ ভাবেন। তবে ব্রাজিলের কোপা আমেরিকা আয়োজনের ইতিহাস বলছে, এবার তেমন কোনো সম্ভাবনা নেই। কারণ, এর আগে চারবার কোপা আমেরিকার আয়োজন করেছে ব্রাজিল। জার্সির রং যাই হোক না কেন এই চারবারই তারা শিরোপা জিতেছে।