বিশ্বকাপ প্রাক বাছাইয়ে লাওসের বিপক্ষে ভিয়েনতিয়েনে ১-০ গোলের জয় ও ঢাকায় ফিরতি ম্যাচে গোলশূন্য ড্র। এক জয় ও এক ড্রয়ে ফিফা র‍্যাঙ্কিংয়ে ৫ ধাপ এগিয়ে বাংলাদেশের অবস্থান এখন ১৮৩। আজই নতুন র‍্যাঙ্কিং প্রকাশ করেছে বিশ্ব ফুটবলের সর্বোচ্চ সংস্থা ফিফা।
বিশ্ব ফুটবলে শীর্ষস্থানটা ধরে রেখেছে বেলজিয়াম। দুই এবং তিনেও কোনো পরিবর্তন নেই। বিশ্বকাপজয়ী ফ্রান্সের পরেই আছে ব্রাজিল। বিশ্বকাপের সেমিফাইনাল খেলা ইংল্যান্ডও নিজেদের চতুর্থ অবস্থান ধরে রেখেছে। পরিবর্তন হয়নি আর্জেন্টিনারও, মেসিরা আছেন ১২তম অবস্থানে। তবে নেশনস কাপ জয় করে উন্নতি হয়েছে ক্রিস্টিয়ানো রোনালদোর পর্তুগালের। দুই ধাপ এগিয়ে রোনালদোরা এখন পাঁচে। নতুন র‍্যাঙ্কিংয়ে সবচেয়ে বেশি উন্নতি হয়েছে আর্মেনিয়া, হাঙ্গেরি ও মালয়েশিয়ার। সর্বোচ্চ ৯ ধাপ এগিয়েছে তারা। সর্বোচ্চ ৯ ধাপ পিছিয়েছে গ্রিস।

এবার নজর দেওয়া যাক দক্ষিণ এশিয়ায়। ফুটবলের পিছিয়ে থাকা এই অঞ্চলে সবার শীর্ষে ভারত। প্রতিবেশী দেশটি ১০১ নম্বর আসনটি ধরে রেখেছে। ভারত ছাড়া সাফের বাকি ৬টি দেশ ১৫০ এর নিচের অঞ্চলে ঘোরাফেরা করছে। বিশ্বকাপ প্রাক বাছাইয়ে গুয়ামের বিপক্ষে ১-০ গোলের জয় ও ৫-১ গোলের হারে ভুটান (১৮৬) এখন বাংলাদেশের নিচে। এ ছাড়া মালদ্বীপ আছে ১৫১তম স্থানে। নেপালও আছে ১৬৫তম স্থানে।

প্রাক বাছাইপর্বে ম্যাকাওর বিপক্ষে অনুপস্থিতিজনিত কারণে পরের ধাপে চলে এসেছে শ্রীলঙ্কা। এক ধাপ এগিয়ে ২০১তম দল এখন দ্বীপরাষ্ট্রটি। ওদিকে সাফ অঞ্চলে সবার শেষে আছে এখন পাকিস্তান। পাঁচ ধাপ নেমে গিয়ে পাকিস্তান এখন ২০৫ নম্বরে। বিশ্বকাপ প্রাক বাছাইয়ে কম্বোডিয়ার বিপক্ষে দুইটি ম্যাচেই হেরেছে পাকিস্তান।