ক্রিস্টিয়ানো রোনালদোকে যেদিন আনুষ্ঠানিকভাবে নিজেদের খেলোয়াড় হিসেবে পরিচয় করিয়ে দিল রিয়াল মাদ্রিদ, সান্তিয়াগো বার্নাব্যুতে সেদিন জমায়েত হয়েছিলেন প্রায় ৭৫ হাজার সমর্থক। কাকার ক্ষেত্রে ২০ হাজার রিয়াল সমর্থক কম এসেছিলেন। নতুন খেলোয়াড়কে বরণ করতে রিয়ালের ইতিহাসে সর্বোচ্চ সমর্থক উপস্থিতির ঘটনা এ দুটি। কাল দেখা গেল তৃতীয় নজির। সান্তিয়াগো বার্নাব্যুতে এডেন হ্যাজার্ডকে বরণ করতে জমায়েত হয়েছিলেন প্রায় ৫০ হাজার রিয়াল সমর্থক।
বোঝাই যাচ্ছে, বেলজিয়ান তারকাকে নিয়ে রিয়াল সমর্থকদের আগ্রহ কম নয়। তবে হ্যাজার্ডকে বরণ করতে এসে রিয়াল সমর্থকেরা কিলিয়ান এমবাপ্পেকেও স্মরণ করেছেন। ‘এমবাপ্পেকে চাই’—স্লোগানে মুখরিত ছিল বার্নাব্যুর গ্যালারি। অনেক দিন ধরেই পিএসজি এই ফরাসি তারকাকে কেনার চেষ্টা করছে রিয়াল। সে যা–ই হোক, কাল হ্যাজার্ডের হাতে রিয়াল যে জার্সি তুলে দিয়েছে, সেটিতে কিন্তু কোনো নম্বর ছিল না! তাই প্রশ্ন উঠেছে, রিয়ালে কত নম্বর জার্সিতে খেলবেন হ্যাজার্ড?

চেলসিতে ১০ নম্বর জার্সিতে খেলতেন এ উইঙ্গার। রিয়ালে একই নম্বরের জার্সি পরে খেলেন লুকা মদরিচ। সংবাদমাধ্যমকে হ্যাজার্ড জানিয়েছেন, ব্যালন ডি’অর জয়ী এই ক্রোয়াট মিডফিল্ডারের কাছে ১০ নম্বর জার্সিটি চেয়েছিলেন তিনি। কিন্তু মদরিচ তাঁকে কৌতুকের ছলে বলেছেন, ‘না, আরেকটি জার্সি খুঁজে নাও।’
স্প্যানিশ সংবাদমাধ্যম জানিয়েছে, রিয়ালের ড্রেসিংরুমের ছবিতে দেখা গেছে, হ্যাজার্ডের নামটা ফেড ভালভের্দে (১৫ নম্বর জার্সি) ও লুকাস ভাসকেজের (১৭ নম্বর জার্সি) মধ্যে। অর্থাৎ ১৬ নম্বর জার্সি পরে খেলবেন হ্যাজার্ড? ঠিক মিলছে না। ১০০ মিলিয়ন ইউরো দিয়ে হ্যাজার্ডকে কিনেছে রিয়াল। সঙ্গে ‘অ্যাড অনস’ হিসেবে আছে আরও ৪৫ মিলিয়ন ইউরোর ধাক্কা। আর রিয়াল সভাপতি ফ্লোরেন্তিনো পেরেজ কাল তাঁর সম্পর্কে বলেছেন, ‘বিশ্বের অন্যতম সেরা এক খেলোয়াড় রিয়ালে এলেন।’ এমন ফুটবলারকে রিয়াল নিশ্চয়ই ১৬ নম্বর জার্সি দেবে না?

ঠিক এমনটিই ভাবছে দেশটির সংবাদমাধ্যম। তাদের মতে, হ্যাজার্ড কত নম্বর পরে খেলবেন, তা নিশ্চিত হয়নি বলেই জার্সিতে কোনো নম্বর ছিল না। তবে রিয়ালে ৭ অথবা ১১ নম্বর জার্সিতে হ্যাজার্ডের খেলার সম্ভাবনা বেশি। ৭ নম্বর জার্সি পরে একসময় রোনালদো খেলতেন, যা এখন মারিয়ানোর। আর ১১ নম্বর জার্সিটি গ্যারেথ বেলের। বেলজিয়ামের হয়েও ৭ অথবা ১০ নম্বর জার্সিতে খেলেছেন হ্যাজার্ড।

রিয়ালে বিশ্বসেরা হওয়ার আশা জানিয়ে হ্যাজার্ড কিন্তু আগেই একটি ব্যাপারে আত্মসমর্পণ করেছেন সার্জিও রামোসের কাছে। সেটি পেনাল্টি কিক নেওয়া নিয়ে। রিয়ালের বেশির ভাগ পেনাল্টি কিক নিয়ে থাকেন অধিনায়ক রামোস। হ্যাজার্ড মনে করেন, পেনাল্টি কিক তিনি নিতে পারবেন না। কারণ, স্বয়ং অধিনায়কই সেখানে ভালো করছেন। আর রামোস তাঁকে কখনো পেনাল্টি নেওয়ার অনুরোধ করবেন, তা মনে করেন না হ্যাজার্ড।