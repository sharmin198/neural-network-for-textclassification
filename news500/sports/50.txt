বেশ কয়েক বছর ধরেই সরকারের কাছে বাজেটে ফুটবলের জন্য বিশেষ ভাবে আলাদা করে টাকা বরাদ্দ চেয়ে আসছিল বাংলাদেশ ফুটবল ফেডারেশন। এবার সে আশা পূরণ হতে যাচ্ছে। আগামী ২০১৯-২০ অর্থবছরের প্রস্তাবিত বাজেটে ফুটবলের উন্নয়নের জন্য রাখা হয়েছে ২০ কোটি টাকার বিশেষ বরাদ্দ। যা ক্রীড়া ও যুব খাতের প্রস্তাবিত বাজেটের বাইরে বিশেষভাবে চাওয়া।
আজ জাতীয় সংসদে প্রস্তাবিত বাজেটে ফুটবলের জন্য ২০ কোটি টাকার বিশেষ বরাদ্দ রাখার প্রস্তাব করেছেন অর্থমন্ত্রী আ হ ম মুস্তফা কামাল। পিছিয়ে পড়া ফুটবলকে সামনে এগিয়ে নিয়ে যাওয়ার জন্য এই বিশেষ বাজেটের প্রস্তাব করা হয়। ফুটবলের বাজেট প্রস্তাব প্রসঙ্গে অর্থমন্ত্রী বলেন, ‘২০১৯-২০ অর্থবছরের বাজেটে দেশের ফুটবলের উন্নয়নের জন্য বাংলাদেশ ফুটবল ফেডারেশনকে বিশেষ অনুদান হিসেবে ২০ কোটি টাকা বরাদ্দের জন্য আমি প্রস্তাব করছি।’

এ প্রস্তাবে বাফুফে বেশ খুশি। বাফুফের সাধারণ সম্পাদক আবু নাঈম জানান, সরকারের কাছে বাফুফে আগামী এক বছরের জন্য ৩০ কোটি টাকা চেয়েছিল। বাফুফে সভাপতি কাজী সালাউদ্দিন বিষয়টি নিয়ে একাধিকবার অর্থমন্ত্রীর সঙ্গে দেখা করেন। অর্থমন্ত্রী ২০ কোটি টাকা দেওয়ার প্রস্তাব করায় বাফুফে মনে করছে, এটা ফুটবলের উন্নয়নে ভালোই কাজে আসবে।

ফুটবলে আলাদাভাবে বাজেট দেওয়া হলেও ২০১৯-২০ অর্থবছরের প্রস্তাবিত বাজেটে ক্রীড়া ও যুব খাতে ২০১৮-১৯ অর্থবছরের চেয়ে কিছুটা কম বরাদ্দ দেওয়া হয়েছে। ২০১৮-১৯ অর্থবছরে ক্রীড়া খাতে প্রস্তাবিত বাজেট ছিল ১ হাজার ৪৯৮ কোটি টাকা। সংশোধিত বাজেটে সেটা বাড়িয়ে ১ হাজার ৫১৯ কোটি টাকা করা হয়েছিল। কিন্তু ২০১৯-২০ প্রস্তাবিত অর্থবছরে ক্রীড়া ও যুব মন্ত্রণালয়ের জন্য ১ হাজার ৪৮৫ কোটি টাকা রাখা হয়েছে।