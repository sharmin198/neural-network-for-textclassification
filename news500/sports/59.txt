হাঁটুর চোটের কারণে আফগানিস্তানের বিশ্বকাপ দল থেকে ছেঁটে ফেলা হয়েছে উইকেটরক্ষক-ব্যাটসম্যান মোহাম্মদ শেহজাদকে। পরে কেঁদে কেটে অভিযোগ তুললেন জোর করে দল থেকে বাদ দেওয়া হয়েছে তাকে। হাঁটুতে নাকি কোনো চোটই নেই তাঁর।
কান্না করেও কাজ হয়নি। দলে ফেরা হয়নি তাঁর। উপায় না দেখে এবার এসিবিকে হুমকি দিলেন শেহজাদ। বিশ্বকাপে দলে সুযোগ না পেলে ক্রিকেটই ছেড়ে দেবেন বলে জানিয়েছেন এই আফগান ব্যাটসম্যান।

২০১৯ ক্রিকেট বিশ্বকাপের প্রথম দুই ম্যাচে তেমন কিছুই করতে পারেননি মোহাম্মদ শেহজাদ। দুই ম্যাচ মিলিয়ে মাত্র সাত রান! তাই বলে তো জোর করে দল থেকে বাদ দেওয়া সাজে না। আফগানিস্তানের হয়ে অনেক ম্যাচই একাই জিতিয়েছেন। কয়েক ম্যাচ খারাপ খেলতেই বাদ পরতে হবে এমনটা কল্পনাতেও চিন্তা করেননি হয়তো। অভিমান করে তাই ক্রিকেটটাই ছেড়ে দেবেন বলে জানিয়েছেন শেহজাদ, ‘তারা যদি আমাকে খেলাতে না চায়, আমি ক্রিকেটই ছেড়ে দেব।’

হাঁটুর চোট গুরুতর কিছু ছিল না, এমনটাই দাবি শেহজাদের। কয়েক দিন বিশ্রাম পেলেই নাকি মাঠে নামতে পারতেন, ‘আমি নিজেকে আর মাঠে দেখছি না। যদি আফগানিস্তান ক্রিকেট বোর্ডের কোনো সমস্যা থাকত তারা আমাকে জানাতে পারত। আমি লন্ডনে এক ডাক্তারকে দেখিয়েছিলাম। তিনি বলেছিলেন, দু-তিন দিন বিশ্রাম নিলেই আমি খেলতে পারব।’ 

আন্তর্জাতিক ক্রিকেটে ২৭২৭ রান করা এই ব্যাটসম্যান ২০১৫ বিশ্বকাপেও ফিটনেসের অভাবে খেলতে পারেনি । এবারও দল থেকে বাদ পরেছেন। এ ব্যাপারে ক্ষুব্ধ শেহজাদ বলেন, 'আমাকে ২০১৫ বিশ্বকাপেও দল থেকে বাদ দেওয়া হয়েছিল, এইবারও একই অবস্থা। আমি এ ব্যাপারে আমার বন্ধু এবং পরিবারের সঙ্গে কথা বলছি। আমার ক্রিকেট খেলার প্রতি আর সেরকম আগ্রহ নেই'।