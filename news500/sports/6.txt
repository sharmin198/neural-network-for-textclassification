বাতাসে গুঞ্জন, আজই বরখাস্ত হচ্ছেন বার্সেলোনার কোচ আরনেস্তো ভালভার্দে। ওদিকে রিয়াল বেতিস থেকে বরখাস্ত হওয়ার পর এনরিকে ‘কিকে’ সেতিয়েন এখন মুক্ত। সেতিয়েনের খেলানোর দর্শনে মুগ্ধ অনেক বার্সা সমর্থকও। দুয়ে দুয়ে চার কি মিলবে তাহলে?
এই মৌসুমেই বার্সেলোনার সঙ্গে চুক্তি নবায়ন করেছিলেন আরনেস্তো ভালভার্দে। কিন্তু চ্যাম্পিয়নস লিগ থেকে অভাবনীয় বিদায় আর কোপা ডেল রের ফাইনালে ভ্যালেন্সিয়ার কাছে শিরোপা খোয়ানো বার্সেলোনায় ভালভার্দের ভবিষ্যৎকে বেশ শঙ্কার মুখেই ফেলে দিয়েছে। বোর্ড সভাপতি জোসেপ মারিয়া বার্তামেউ এখনো ভালভার্দের ওপর আস্থা রাখলেও কানাঘুষো বলছে, আগামী মৌসুমের জন্য বিকল্প কোচ খুঁজছে বার্সেলোনা।

স্প্যানিশ সংবাদমাধ্যমগুলো আজ দিনের শুরু করেছে একটি খবর দিয়ে। আর সেটি হলো আজই চাকরিচ্যুত হবেন ভালভার্দে। তাঁর জায়গায় দুজন স্প্যানিশ কোচের উচ্চারিত হচ্ছে। অধিকাংশ সংবাদমাধ্যম বলছে রবার্তো মার্টিনেজের কথা। বেলজিয়াম জাতীয় দলের কোচের সঙ্গে এনরিকে সেতিয়েনের নামও শোনা যাচ্ছে। সেতিয়েনের ক্ষেত্রে বাড়তি সুবিধা পাবে, সাবেক বেতিস কোচ এখন পুরোপুরি বেকার।
নামে চিনতে না পারলেও পরিচয় দিলে অবশ্যই চেনার কথা এই স্প্যানিয়ার্ড কোচকে। সেতিয়েনের অধীনে গত দুই মৌসুম ধরে লা লিগায় দারুণ ফুটবল খেলেছে রিয়াল বেতিস। দায়িত্ব নিয়ে প্রথম মৌসুমেই বেতিসকে ইউরোপা লিগে নিয়ে গেছেন। দারুণ একটি ব্যক্তিগত অর্জনও হয়েছে সেতিয়েনের, একই মৌসুমে বার্সেলোনা ও রিয়াল মাদ্রিদের মাঠে গিয়ে ম্যাচ জিতে ফিরেছেন। গত নভেম্বরে ন্যু ক্যাম্পে গিয়ে জিতে ফিরেছেন ৪-৩ গোলে, লিগের শেষ ম্যাচে বার্নাব্যুতে গিয়েও জিতেছেন ২-০ গোলে। ২০০২ / ০৩ মৌসুমের পর স্পেনের দুই জায়ান্টকে তাদের মাঠে এই প্রথম কেউ হারাল। তবু লিগে দশম হওয়ার কারণে চুক্তির এক বছর বাকি থাকতেই সেতিয়েনকে বিদায় বলে দিয়েছে বেতিস।

আগামী মৌসুম শুরু হতে এখনো বেশ কিছু সময় বাকি আছে। তবে তাই বলে গুঞ্জন তো আর থেমে নেই। বেশ কয়েকটি স্প্যানিশ গণমাধ্যম বলছে, মৌসুমের শেষভাগে দুটো শিরোপা হাত থেকে ফসকে যাওয়ায় চাকরি হারাচ্ছেন ভালভার্দে। সে জন্যই অনেকে দুয়ে দুয়ে চার মিলিয়ে বলছেন, পরবর্তী মৌসুমে বার্সার ডাগআউটে সেতিয়েনকে দেখা গেলেও অবাক হওয়ার কিছু থাকবে না।

বেতিসে দুই বছরে ৯৪টি ম্যাচে ডাগআউটে দাঁড়িয়ে ৪০ ম্যাচে জয় নিয়ে ফিরেছেন সেতিয়েন। তবে জয়-পরাজয়ের চেয়েও বড় বিষয় হয়ে উঠছে সেতিয়েনের কোচিং দর্শন। অনেক বার্সা সমর্থকের দাবি, সেতিয়েনের খেলানোর ধরন বার্সেলোনার ফুটবল দর্শনের সঙ্গে অনেকটাই মিলে যায়। টানা দুটি লিগ জিতলেও রক্ষণাত্মক ধরনের কারণে নিজ দলের সমর্থকদের কাছেই বেশ সমালোচিত হয়েছেন ভালভার্দে। সে ক্ষেত্রে ভালভার্দের জায়গায় সেতিয়েনকে কোচ হিসেবে নিয়ে আসার সম্ভাবনাকে একেবারে উড়িয়েও দেওয়া যাচ্ছে না। গুঞ্জনের পালে আরও হাওয়া লাগিয়েছেন সেতিয়েন। বার্সেলোনার কোচ হতে চান কি না এমন প্রশ্নের জবাবে বেতিসের সাবেক এই কোচ বলেছেন, ‘বার্সেলোনাকে কোচিং করাতে পারলে আমি খুশিই হব।’

বর্তমান কোচ ভালভার্দের পারফরম্যান্সে খুশি হতে পারছেন না বেশির ভাগ বার্সা সমর্থক। এই নিয়ে টানা দুই মৌসুমে সুবিধাজনক অবস্থানে থাকার পরেও চ্যাম্পিয়নস লীগ থেকে বিদায় নিতে হয়েছে। বিশেষ করে অ্যাওয়ে ম্যাচে অতি-রক্ষণাত্মক কৌশল নেওয়াটা হিতে বিপরীত হয়েছে ভালভার্দের জন্য। গত মৌসুমে রোমার বিপক্ষে ৩ গোলের অগ্রগামিতা ধরে রাখতে পারেনি তাঁর দল, এই মৌসুমেও লিভারপুলের বিপক্ষে একই পরিণতি বরণ করতে হয়েছে তাঁকে। যে কারণে দুই মৌসুমে চারটি শিরোপা এনে দিলেও ভালভার্দের বিদায় চাচ্ছেন অনেকেই।

সেতিয়েন-মার্টিনেজ ছাড়াও আরও বেশ কয়েকজন কোচের সঙ্গে নাম জড়াচ্ছে বার্সেলোনার। বিশেষ করে এই মৌসুমে দারুণ প্রাণবন্ত ফুটবল খেলা আয়াক্সের কোচ এরিক টেন হাগ ও নিজেদেরই সাবেক খেলোয়াড় রোনাল্ড কোম্যানের ব্যাপারে গুঞ্জন শোনা যাচ্ছে। ভালভার্দে নিজের আসন ধরে রাখতে পারবেন কি না, না কি কোচ হিসেবে আসবেন নতুন কেউ, এটিই এখন বার্সা সমর্থকদের সবচেয়ে বড় প্রশ্ন।