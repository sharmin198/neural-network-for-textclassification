পয়েন্ট টেবিলে অবস্থান নিয়ে দুই দলেরই ভাবনা হওয়ার কথা। ৩ ম্যাচে এক জয় এক হারে মোট ৩ পয়েন্ট নিয়ে ছয়ে শ্রীলঙ্কা। পাকিস্তানের বিপক্ষে ম্যাচটি পণ্ড হয়েছে বৃষ্টিতে। বাংলাদেশের কোনো ম্যাচ এখনো বৃষ্টির হানায় পণ্ড হয়নি। ৩ ম্যাচে দুই হার এক জয়ে ২ পয়েন্ট নিয়ে আটে মাশরাফি বিন মুর্তজার দল। বিশ্বকাপ সেমিফাইনালে খেলার আশা জিইয়ে রাখতে দুই দলের জন্যই আজকের ম্যাচটা জেতা গুরুত্বপূর্ণ। ব্রিস্টলে মুখোমুখি হওয়ার আগে বাংলাদেশ দলকে কিন্তু ভালোই সমীহ করছে শ্রীলঙ্কা।
সেটি না করার কোনো কারণও নেই। ওয়ানডেতে গত বছর এশিয়া কাপে সবশেষ মুখোমুখিতে ১৩৭ রানের বিশাল ব্যবধানে জিতেছিল বাংলাদেশ। তার আগে দেশের মাটিতে ত্রিদেশীয় সিরিজেও শ্রীলঙ্কাকে হারিয়েছে মাশরাফির দল। এবার ২০১৯ ক্রিকেট বিশ্বকাপে অনেকের চোখেই দলীয় শক্তিতে শ্রীলঙ্কার চেয়ে বাংলাদেশই এগিয়ে। শ্রীলঙ্কা দলের ইংলিশ ব্যাটিং কোচ জন লুইস অবশ্য তা সরাসরি স্বীকার করেননি। তবে বাংলাদেশ যে বিশ্বকাপে ভালো শুরু করেছে, তা মেনে নিয়ে প্রশংসাই করলেন মাশরাফি-সাকিবদের।

ভালো শুরু? কিছুটা ভ্রুকুটি জাগতেই পারে। তিন ম্যাচে মাত্র এক জয়—হোক না বিশ্বকাপের মতো টুর্নামেন্টে, তবু এমন শুরুকে ভালো বলে মেনে নেওয়ার দিন গত হয়েছে বাংলাদেশ ক্রিকেটে, এমন মনে করেন অনেক সমর্থকই। তা প্রতিপক্ষ যে দলই হোক না কেন। কিন্তু শ্রীলঙ্কা দলের ব্যাটিং কোচ মনে করেন, বিশ্বকাপের সূচি অনুযায়ী শুরুতে বেশ শক্ত প্রতিপক্ষের মুখোমুখিই হয়েছে বাংলাদেশ। সে অনুযায়ী বাংলাদেশের পারফরম্যান্স বেশ ভালো বলেই মনে করছেন জন লুইস।
দক্ষিণ আফ্রিকাকে ২১ রানে হারিয়ে বিশ্বকাপে শুভসূচনা করে বাংলাদেশ। এরপর নিউজিল্যান্ডের বিপক্ষে ২৪৪ রান তুলে ম্যাচটা ৪৮তম ওভার পর্যন্ত টেনে নিয়ে হারে মাশরাফির দল। ইংল্যান্ডের বিপক্ষে শেষ ম্যাচে ৩৮৬ রানের পাহাড়ে চাপা পড়লেও তার জবাবে ২৮০ রান তোলার মধ্যে গা ঝাড়া দিয়ে ওঠার চেষ্টা ছিল। লঙ্কানদের ব্যাটিং কোচ তাই সংবাদমাধ্যমকে বলেন, ‘কোনো সন্দেহ নেই (বাংলাদেশ) ওরা খুব ভালো দল। সূচি অনুযায়ী বিশ্বকাপে ওদের শুরুটা কঠিন হলেও যে ম্যাচগুলো জিততে পারেনি, সেসবেও ভালো পারফর্ম করেছে। এর অর্থ হলো, সব দলের জন্যই ওরা কঠিন প্রতিপক্ষ।’

সাম্প্রতিক বছরে সংক্ষিপ্ত সংস্করণে শ্রীলঙ্কার বিপক্ষে বেশ ভালো পারফরম্যান্স করছে বাংলাদেশ। তবে চলতি টুর্নামেন্টটি কোনো দ্বিপক্ষীয় সিরিজ নয় বিশ্বকাপ—তা মনে করিয়ে দিয়ে লুইস বলেন, ‘আমরা মনে করি, ওরা কঠিন প্রতিপক্ষ এবং তাদের নিজেদের সেটি মনে করার যথেষ্ট কারণ আছে। ম্যাচটা কঠিন হতে যাচ্ছে আর শ্রীলঙ্কার বিপক্ষে বাংলাদেশের বেশ ভালো পারফরম্যান্সও আছে। তবে এটি বিশ্বকাপ, আমরা এর মধ্যেই দেখেছি তা দ্বিপক্ষীয় ওয়ানডে সিরিজের থেকে আলাদা।’

ব্রিস্টলে আজ বাংলাদেশ সময় বেলা সাড়ে তিনটায় শ্রীলঙ্কার মুখোমুখি হবে বাংলাদেশ।