দেশের অনেক ক্রিকেট সমর্থকের চোখেই তিনি যোদ্ধা। ক্রিকেটযোদ্ধা। পায়ে সাত-সাতটা অস্ত্রোপচারের পরও দিব্যি খেলে যাচ্ছেন দেশের জন্য। যোদ্ধা নয়তো আর কী! আজ মাশরাফি বিন মুর্তজার সামনে ক্রিকেট মাঠের আরেকটি ‘যুদ্ধ’। বিশ্বকাপে ভারতের বিপক্ষে গুরুত্বপূর্ণ ম্যাচ জয়ের যুদ্ধ। হারলে সমাধি ঘটবে সেমিফাইনাল-স্বপ্নের। এমন ম্যাচে লড়াইয়ের প্রেরণা নিচ্ছেন মাশরাফি ১৯৭১ সালের স্বাধীনতাযুদ্ধের বীর মুক্তিযোদ্ধাদের কাছ থেকে।
ভারতীয় সংবাদমাধ্যম টেলিগ্রাফকে এমন কথাই বলেছেন বাংলাদেশ অধিনায়ক। এজবাস্টনে কাল এ সংবাদমাধ্যমকে মাশরাফি বলেন, ‘আমাদের মুক্তিযোদ্ধারা সব সময়ই প্রেরণাদায়ী। সব সময় তাই থাকবে...তাঁদের জায়গাটা সব সময়ই বিশেষ কিছু। দল হিসেবে পাওয়া সমর্থন থেকেও প্রেরণা পাই।’

সংবাদমাধ্যমটির সঙ্গে আলাপচারিতায় ভারতের বিশ্বকাপজয়ী সাবেক অধিনায়ক কপিল দেবকেও ধন্যবাদ জানিয়েছেন মাশরাফি। সংবাদমাধ্যমটিতে গত মাসে লেখা এক কলামে মাশরাফিকে প্রশংসায় ভাসিয়ে দিয়েছিলেন কপিল। কিংবদন্তি এ অলরাউন্ডার লিখেছিলেন, ‘মাশরাফি যেভাবে খেলে, তাতে সবার গর্ব অনুভব হওয়া উচিত। তার হাঁটুতে অনেক সমস্যা...কিন্তু তারপরও খেলা ধরে রেখে ওয়ানডে দলকে একসূত্রে গেঁথেছে। আমি মাশরাফিকে শুধু সম্মানই দেখাতে পারি।’

সংবাদমাধ্যমটির প্রতিবেদকের সঙ্গে আলাপচারিতায় কপিলের সেই কলাম প্রসঙ্গে ভারতের সাবেক ক্রিকেটারটিকে ধন্যবাদ জানান মাশরাফি, ‘নাম মনে রাখাই বড় কথা। আমি অবশ্যই অনেক খুশি।’ ৭ ম্যাচে ৭ পয়েন্ট নিয়ে টেবিলের সাতে রয়েছে বাংলাদেশ। হাতে রয়েছে আর দুটি ম্যাচ। সেমিফাইনালে ওঠার আশা এখনো জিইয়ে রেখেছে বাংলাদেশ।

গ্রুপ পর্বের এ পথ পর্যন্ত এসে পয়েন্ট টেবিলে বাংলাদেশ দলের অবস্থানে মাশরাফি কি বিস্মিত? এ প্রশ্নের জবাবে বাংলাদেশ অধিনায়ক বলেন, ‘মোটেই না। আমরা সেমিফাইনালে ওঠার দৌড়ে টিকে আছি। বিশ্বকাপের মতো টুর্নামেন্টে অন্য দলগুলো কোন অবস্থানে আছে, তার দিকে তাকিয়ে থাকার কোনো অর্থ নেই। নিজেদের খেলায় মনোযোগী হওয়া উচিত। এটা বেশি গুরুত্বপূর্ণ।’