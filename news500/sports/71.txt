কোপা আমেরিকার এবারের আসরে অনেকেই কলম্বিয়াকে ফেবারিট হিসেবে গণ্য করছিলেন। রাদামেল ফ্যালকাও, হামেস রদ্রিগেজরা গ্রুপ পর্বে কোনো গোল হজম না করে পূর্ণ ৯ পয়েন্ট নিয়ে আর্জেন্টিনাকে পেছনে ফেলে কোয়ার্টার ফাইনালে পা রাখেন। কিন্তু কোয়ার্টারে গত দুবারের চ্যাম্পিয়ন চিলির বিপক্ষে মোটেও ছন্দে ছিলেন না কার্লোস কুইরোজের শিষ্যরা।

শেষে টাইব্রেকারে অল্পের জন্য চিলির কাছে হেরে টুর্নামেন্ট শেষ হয় কলম্বিয়ার। ৫-৪ ব্যবধানে হারা টাইব্রেকার পর্বে পেনাল্টি মিস করেছিলেন ডিফেন্ডার উইলিয়াম টেসিলো। সমর্থকেরা মোটেও সহজভাবে নিতে পারেননি তাঁর এই মিস, ম্যাচ শেষ হওয়ার পরই শুরু হয় সমালোচনা। তবে এর মাঝে কয়েকজন উদ্ধত সমর্থক তো তাঁকে সামাজিক যোগাযোগ মাধ্যমে হত্যার হুমকি দিয়েছে।
ম্যাচের পর ব্রাজিলের সাও পাওলো থেকে দেশে ফিরে যাওয়ার পর কলম্বিয়ান সংবাদমাধ্যম এল পেইসের সঙ্গে এক সাক্ষাৎকারে বিষয়টি জানান টেসিলো, ‘সামাজিক যোগাযোগ মাধ্যমে আমার স্ত্রীকে হুমকি দিয়েছে কিছু লোক, আমাকেও হুমকি দিয়েছে তাঁরা। তবে আমরা তা নিয়ে বেশি মাথা ঘামাচ্ছি না। আমরা স্রষ্টার ওপর বিশ্বাস রাখছি।’

কলম্বিয়ান ফুটবল সমর্থকেরা বরাবরই প্রতিক্রিয়াশীল। খেলায় আশানুরূপ ফল না পেলে খেলোয়াড়দের হত্যার হুমকি দেওয়ার রীতিটাও সেখানে বেশ পুরোনো। ১৯৯৪ বিশ্বকাপে যুক্তরাষ্ট্রের বিপক্ষে ২-১ গোলে হেরে বিশ্বকাপ থেকে ছিটকে পরে কলম্বিয়া। ম্যাচে আত্মঘাতী গোল করা ডিফেন্ডার আন্দ্রেস এস্কোবারকে দেশে ফেরার পর গুলি করে হত্যা করে দুর্বৃত্তরা। সে ঘটনার ২৫ বছরপূর্তি হয়েছে আজ।

২০১৮ রাশিয়া বিশ্বকাপে গ্রুপ পর্বের ম্যাচে জাপানের বিপক্ষে ম্যাচের মাত্র তিন মিনিটের সময় লাল কার্ড দেখেন ডিফেন্ডার কার্লোস সানচেজ। তাঁকেও ম্যাচের পর বিভিন্ন মাধ্যমে হত্যার হুমকি দেয় কিছু অতি উৎসাহী সমর্থক।