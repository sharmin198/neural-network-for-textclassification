মেসিকে ছাড়া আর্জেন্টিনা কল্পনা করা যায় না। প্রায় এক যুগ ধরে মেসিতে ভর করেই চলছে আর্জেন্টিনার ফুটবল। ম্যারাডোনা-বাতিস্তুতাদের উত্তরসূরি অনেক এসেছেন, কিন্তু তাঁদের মধ্যে যোগ্য উত্তরসূরি বাছাই করতে গেলে মেসির নামটাই সবার আগে উচ্চারিত হবে।
এ কারণেই ২০১৬ কোপার ফাইনালে হারের পর বিমর্ষ মেসি যখন অবসরের সিদ্ধান্ত নেন, খোদ আর্জেন্টিনার প্রেসিডেন্ট তাঁকে অবসর ভেঙে ফিরে আসতে অনুরোধ করেন। ২০১৮ বিশ্বকাপে ভরাডুবির পর জাতীয় দল থেকে স্বেচ্ছানির্বাসনে গিয়েও কোপার আগে ফিরে এসেছেন। মেসি ছাড়া আর্জেন্টিনার এই দলটা যে বড্ড সাদামাটা।

মেসি আছেন ঠিকই, কিন্তু স্বরূপে আছেন কি? এখন পর্যন্ত কোপায় চার ম্যাচ খেলে গোল করেছেন মোটে একটি (প্যারাগুয়ের বিপক্ষে পেনাল্টি থেকে), কোনো অ্যাসিস্ট নেই। মেসির মান অনুযায়ী এই পরিসংখ্যান যেমন তাঁর নামের সঙ্গে মানানসই নয়, তেমনি মাঠের খেলাতেও সেই ‘মেসি ম্যাজিক’ অনুপস্থিত। কিন্তু তবুও টুর্নামেন্টে আর্জেন্টিনা এগিয়ে যাচ্ছে। সাধারণত মেসির পারফরম্যান্স কিছুটা উনিশ-বিশ হলে আর্জেন্টিনার অতলে তলিয়ে যাওয়ার সম্ভাবনা থাকে। তবে এবারে কিন্তু ব্যতিক্রম দেখা যাচ্ছে। মেসি তাঁর উপস্থিতি দিয়ে খুব একটা প্রভাব বিস্তার করতে না পারলেও আর্জেন্টিনা অগ্রযাত্রা কিন্তু থেমে নেই।

খুঁড়িয়ে খুঁড়িয়ে কোপা আমেরিকার গ্রুপ পর্ব পার হয়েছিল আর্জেন্টিনা। প্রথম দুই ম্যাচে জয় বঞ্চিত আর্জেন্টিনা শেষে কাতারের বিপক্ষে বাঁচা-মরার ম্যাচে লওতারো মার্টিনেজ এবং সার্জিও আগুয়েরোর গোলে জয় তুলে নেয়। কোয়ার্টার ফাইনালে ভেনিজুয়েলার মুখোমুখি হয় আর্জেন্টিনা। ভেনিজুয়েলার সঙ্গে শেষ তিন দেখায় কোনো জয় ছিল না আর্জেন্টিনার। লা আলবিসেলেস্তেদের ছন্দময় ফুটবলের ছিটেফোঁটাও দেখা যায়নি ভেনিজুয়েলার বিপক্ষে, তবুও মার্টিনেজ এবং লো সেলসোর গোলে জয়ের মুখ দেখছে আর্জেন্টিনা। খেলা দিয়ে ভক্তদের মন জয় করতে না পারলেও আর্জেন্টাইন ফুটবলের এই দুর্দিনে কোপা আমেরিকার সেমিফাইনালে ওঠাও তো কম নয়।

তবে মেসি স্বরূপে না থাকলেও আর্জেন্টিনার এই অনভিজ্ঞ দলটি জয় পাওয়া শিখে গেছে। রক্ষণে তরুণ ফয়েথ এবং তাঁর অভিজ্ঞ সঙ্গী ওটামেন্ডি, মধ্যমাঠে রড্রিগো ডি পল, লিয়ান্দ্রো পারেদেস, জিওভানি লো সেলসো এবং আক্রমণভাগে লওতারো মার্টিনেজে ভর করে এবারের কোপায় আর্জেন্টিনা এগিয়ে যাচ্ছে। মেসি–নির্ভরতা কাটিয়ে দলের তরুণেরা সময়মতো ম্যাচে নিজেদের ছাপ রাখছেন। টুর্নামেন্টের শুরুর সেই সাদামাটা দলটাই আর্জেন্টিনাকে কোপার শিরোপা জয়ের স্বপ্ন দেখাচ্ছে। যদিও স্বাগতিক ব্রাজিলের বিপক্ষে সেমিফাইনালের ম্যাচটি মোটেও সহজ হবে না। চিরপ্রতিদ্বন্দ্বীদের বিপক্ষে ম্যাচের আগে আর্জেন্টিনার কোচও বলে রাখলেন সেই কথা, ‘ব্রাজিল বেশ কঠিন প্রতিপক্ষ, কিন্তু আমরাও ছেড়ে কথা বলব না।’

৩ জুলাই বেলো হরিজন্তের এস্তাদিও মিনেইরাওতে কোপা আমেরিকার সেমিফাইনালে স্বাগতিক ব্রাজিলের বিপক্ষে মাঠে নামবে আর্জেন্টিনা। মহাকাব্যিক দ্বৈরথের মহিমায় জেগে উঠবেন মেসি, আর্জেন্টাইন সমর্থকদের আশা এমনটাই।