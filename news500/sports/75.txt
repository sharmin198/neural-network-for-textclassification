ফরোয়ার্ড হিসেবে লুই সুয়ারেজকে নিয়ে কোনো প্রশ্ন চলে না। স্পটকিক থেকে লক্ষ্যভেদ করায়ও তাঁর জুড়ি মেলা ভার। গত কয়েক বছরের পারফরম্যান্স অন্তত সে কথাই বলছে। উরুগুয়ে ও বার্সেলোনার জার্সি মিলিয়ে সুয়ারেজ পেনাল্টি থেকে গোল করতে সবশেষ ব্যর্থ হয়েছিলেন ২০১৬ সালের নভেম্বরে। পরিসংখ্যানটি আজ হালনাগাদ হলো সালভাদরে। কোপা আমেরিকার কোয়ার্টার ফাইনালে পেরুর কাছে টাইব্রেকারে ৫-৪ গোলে হেরেছে উরুগুয়ে। আর স্পটকিক থেকে উরুগুয়ের হয়ে গোল করতে ব্যর্থ হয়েছেন সুয়ারেজ।
নির্ধারিত সময়ে দুই দল গোলশূন্য থাকায় খেলা গড়ায় টাইব্রেকারে। উরুগুয়ের হয়ে সুয়ারেজের নেওয়া প্রথম শট রুখে দেন পেরু গোলরক্ষক। টাইব্রেকারে অংশ নেওয়া দুই দলের বাকিরা গোল করেছেন। খেলা শেষে ভীষণ হতাশায় মাঠেই বসে ছিলেন সুয়ারেজ। তাঁর ব্যর্থতার জন্যই তো দল হারল, বাদ পড়ল কোয়ার্টার ফাইনাল থেকে। সতীর্থরা সান্ত্বনা দিলেও সুয়ারেজকে দেখে মনে হয়েছে কোনোভাবেই নিজেকে ক্ষমা করতে পারছেন না।

উরুগুয়ের অবশ্য কপালও খারাপ। অফসাইডের খাঁড়ায় তাদের তিন-তিনটি গোল বাতিল হয়েছে। এ ছাড়াও গোলের দারুণ দুটি সুযোগ নষ্ট করেছেন এডিনসন কাভানি ও ডিয়েগো গোডিন। ওদিকে ম্যাচের নির্ধারিত সময়ে উরুগুয়ের গোলপোস্ট তাক করে কোনো শট নিতে না পারা পেরু সুয়ারেজের ব্যর্থতায় পেয়ে গেল সেমিফাইনালের টিকিট। বৃহস্পতিবার বাংলাদেশ সময় সকাল সাড়ে ছয়টায় ফাইনালে ওঠার লড়াইয়ে চিলির মুখোমুখি হবে পেরু।

ম্যাচের ২৩ মিনিটে ওপেন-প্লে থেকে ফাঁকা গোলপোস্টের ওপর দিয়ে বল উড়িয়ে মারেন কাভানি। এরপর উরুগুয়ের মিডফিল্ডার জর্জিয়ান আরানকায়েস্তার গোল অফসাইডের জন্য বাতিল করে দেন রেফারি। প্রথমার্ধের ঠিক কাভানির মতোই গোলের সুযোগ নষ্ট করেন গোডিন। আর ম্যাচের প্রায় এক ঘণ্টার মাথায় সেই অফসাইডের জন্যই উরুগুয়ের আরেকটি গোল বাতিল করে দেন রেফারি। এবার হতাশায় পুড়েছেন কাভানি। দ্বিতীয়ার্ধের শেষের দিকে সুয়ারেজের গোলও বাতিল করে দেওয়া হয় অফসাইডের জন্য। এ তিনটি গোলই ভিডিও অ্যাসিস্ট্যান্ট রেফারির (ভিএআর) সাহায্য নিয়ে বাতিল করেছেন মাঠের রেফারি।

প্যারাগুয়ে এ কলম্বিয়ার পর তৃতীয় দল হিসেবে এবার কোপার কোয়ার্টার ফাইনালে টাইব্রেকারে হেরে বিদায় নিল উরুগুয়ে। অফসাইডের কারণে তিনটি গোল বাতিল হলেও তা অজুহাত হিসেবে দেখছেন না উরুগুয়ে কোচ অস্কার তাবারেজ, ‘ফলটা খুব হতাশার। কিন্তু আমাদের মেনে নিতে হবে। আমরা একটি জায়গায় ব্যর্থ হয়েছি—অফসাইড। মোট সাতটি অফসাইড হয়েছে এর মধ্যে তিনটি আবার গোল। এটা কোনো অজুহাত নয়। কোনো কিছু প্রমাণও করতে আসিনি। আমরা পারিনি এটাই বড় কথা। প্রতিপক্ষ পরিকল্পনা করেই এসেছিল, আমরা জিততে পারিনি।’