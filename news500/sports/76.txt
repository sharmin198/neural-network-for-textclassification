এক হাজার ভাগ নিশ্চিত নেইমার পিএসজিতেই থাকবেন’—সেসব দিন এখন অতীত। নেইমারকে কোনো কিছুর বিনিময়েই বিক্রি না করার সিদ্ধান্ত থেকে সরে এসেছে পিএসজি, সে খবরও এখন পুরোনো। ক্লাব সভাপতি নাসের আল-খেলাইফি কিছুদিন আগেই ইঙ্গিত দিয়েছিলেন, নেইমারকে বিক্রি করতে প্রস্তুত তারা। এবার জানা গেল ফ্রেঞ্চ ক্লাবটির চাহিদাও। নগদ অর্থের পাশাপাশি দুজন খেলোয়াড়কে পেলেই কেবল বার্সেলোনার কাছে নেইমারকে বিক্রি করবে পিএসজি!

এর আগে দুই দফা পিএসজির চাহিদার কথা শোনা গিয়েছিল। প্রথমে জানা গিয়েছিল, ৩০০ মিলিয়ন ইউরোর কমে নেইমারকে ছাড়বে না তারা। এরপর খবর রটে, যে দামে বার্সেলোনা থেকে নেইমারকে কিনে এনেছিল, সেই ২২২ মিলিয়নেই বিক্রি করবে তাঁকে। এবার ফরাসি পত্রিকা লে পারিসিয়েন জানিয়েছে পিএসজির নতুন চাহিদার কথা।
পত্রিকাটির দাবি, নেইমারকে বিক্রির ব্যাপারে নতুন সিদ্ধান্তে পৌঁছেছে পিএসজির মালিকপক্ষ। নগদ ১৩০ থেকে ১৫০ মিলিয়ন ইউরো তো লাগবেই, সঙ্গে বার্সেলোনার দুজন খেলোয়াড়কেও চাই তাদের! তাও আবার যেকোনো দুজন হলে হবে না। উসমান ডেমবেলে, ফিলিপ কুতিনহো, ইভান রাকিটিচ ও স্যামুয়েল উমতিতি—এই চারজনের মধ্যে যেকোনো দুজনকে চায় ফ্রেঞ্চ চ্যাম্পিয়নরা।

পিএসজির এই চাহিদা বার্সেলোনা পূরণ করবে কি না, সেটি নিয়ে প্রশ্ন থেকেই যাচ্ছে। দুদিন আগেই কাতালান ক্লাবটির সহসভাপতি জর্দি কারদোনের জানিয়েছিলেন, নেইমারকে ফেরানোর ব্যাপারে এখনো কোনো সিদ্ধান্ত নেয়নি তারা। কারদোনের বলেছিলেন, ‘এখন পর্যন্ত যা পড়েছি এবং এটা নিশ্চিত যে নেইমার বার্সেলোনাতে ফিরতে চায়। কিন্তু বার্সেলোনা নেইমারকে কিনতে চায় এ কথায় (পত্রিকার দাবি) আমাদের আপত্তি আছে। খেলোয়াড় তার ইচ্ছের কথা জানিয়েছে এবং আমরা এখনো সিদ্ধান্ত নিইনি। মিডিয়া যা বলছে (বার্সেলোনাও কিনতে চায়),সেটা বাড়িয়ে বলেছে। আমরা যারা সিদ্ধান্ত নেব তারা এখনো নিশ্চিত নই নেইমারকে চাই কি না। আমি এখনো অনিশ্চিত এ কারণে যে, আমরা ওর সঙ্গে যোগাযোগ করিনি।’

নেইমারের মতো খেলোয়াড়কে পেলে বার্সেলোনার জন্য ভালো হবে, সেটা স্বীকার করেছেন কারদোনের। কিন্তু নেইমারের অতীত তাদের একটু সাবধানে এগোতে বাধ্য করছে, ‘সে নিজে বার্সেলোনা ছেড়েছে। সে অবশ্যই দারুণ খেলোয়াড় এবং খেলোয়াড়ি দিক থেকে ওর মূল্য আমরা সবাই জানি। কিন্তু ও যেভাবে বিদায় নিয়েছিল সেটা নিয়ে আমাদের আরও ভাবতে হবে। আমার মনে হয়, গণমাধ্যমে কিছু তথ্য বলা হচ্ছে যা সত্য নয়। যখনই কোনো নাম উচ্চারিত হয় (দলবদল নিয়ে), আমরা উত্তেজিত হয়ে যাই। কিন্তু আমাদের একটি বাজেট আছে। আমাদের আগে দেখতে হবে কাদের বিক্রি করা যাবে, তারপর কাদের আনা যাবে।’

বাজেট পূরণ করতে কি পিএসজির চাহিদা অনুযায়ী খেলোয়াড় ছাড়বে বার্সেলোনা? না কি নেইমারের ফেরার ইচ্ছা অপূর্ণই থেকে যাবে?