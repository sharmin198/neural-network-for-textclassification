লাতিন আমেরিকায় দুটি দলই শক্তিশালী। চিলি কোপা আমেরিকায় সবশেষ দুটি টুর্নামেন্টের চ্যাম্পিয়ন। কার্লোস কুইরোজের অধীনে কলম্বিয়াও সমীহ–জাগানিয়া দল। সাও পাওলোয় আজ এ দুটি দলের মুখোমুখিতে গোল পাল্টা গোল দেখার আশা করেছিলেন অনেকে। কিন্তু নির্ধারিত সময় পেরিয়ে অতিরিক্ত সময়েও গোলের দেখা মেলেনি। অথচ বল জালে ঢুকেছে দুবার!
এ দুবারই কলম্বিয়ার জালে বল পাঠিয়েছে চিলি। কিন্তু গোল বাতিল করে দিয়েছে ভিডিও অ্যাসিস্ট্যান্ট রেফারি (ভিএআর)। গোলশূন্য ম্যাচের গেরো খুলতে খেলা গড়ায় টাইব্রেকারে। স্নায়ুচাপের পরীক্ষায় কলম্বিয়াকে ৫-৪ গোলে হারিয়ে কোপা আমেরিকার সেমিফাইনালে উঠেছে চিলি। উরুগুয়ে-পেরু ম্যাচে জয়ী দলের বিপক্ষে সেমিতে লড়বে রেইনালদো রুয়েদার দল।

কোপায় এ নিয়ে চারবার টাইব্রেকার-পরীক্ষার মুখোমুখি হয়ে তিনবারই জয়ের মুখ দেখল ‘লা রোজা’রা। ১৯৯৯ টুর্নামেন্টে উরুগুয়ের কাছে হারের পর সবশেষ তিনবারই (২০১৫, ২০১৬ এবং এবার) টাইব্রেকার-পরীক্ষা জিতেছে চিলি। আর নকআউট পর্বে তাদের বিপক্ষে কলম্বিয়াও খুব একটা সুবিধা করতে পারে না। এ নিয়ে চারবার কোপার নকআউট পর্বে চিলির কাছে হেরে বিদায় নিল কলম্বিয়া।

১২ মিনিটে হেডে গোল প্রায় করেই ফেলেছিলেন চিলি মিডফিল্ডার চার্লস আরানগুইজ। দুর্দান্ত সেভ করেন কলম্বিয়া গোলরক্ষক ডেভিড ওসপিনা। এর চার মিনিট অবশ্য ওসপিনার কিছু করার ছিল না। কলম্বিয়া সেন্টারব্যাক ডেভিনসন সানচেজের ভুলে বিপদ সীমায় বল পেয়ে যান আরানগুইজ। কোনাকুনি শটে বল জড়ান জালে। কিন্তু ভিডিও অ্যাসিস্ট্যান্ট রেফারির (ভিএআর) সাহায্য নিয়ে মাঠের রেফারি দেখতে পান আরানগুইজ বল পাওয়ার আগেই অফসাইড ছিলেন চিলি তারকা অ্যালেক্সিস সানচেজ। গোলটি তাই বাতিল করে দেওয়া হয়।

প্রথমার্ধে দুই দলের আক্রমণ-পাল্টা আক্রমণ সেভাবে জমেনি। বিক্ষিপ্তভাবে আক্রমণের চেষ্টা করেছে দুই দল। মাঝমাঠ থেকে খেলা তৈরির তেমন কোনো চেস্টাও চোখে পড়েনি। বিরতির পর ৭১ মিনিটে ভিএআর আরেকটি গোল বাতিল করে চিলির। বক্স থেকে গোল করেছিলেন আরতুরো ভিদাল। কিন্তু তার আগে সানচেজের ভলি গিয়ে লাগে চিলি ডিফেন্ডার গুইলার্মো মারপিনের হাতে। মাঠের রেফারি এ ভিএআরের সাহায্য নিয়ে গোলটি বাতিল করে দেন।