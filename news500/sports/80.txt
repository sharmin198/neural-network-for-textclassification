কোয়ার্টার ফাইনালে উঠতে আর্জেন্টিনার রীতিমতো জ্বর উঠে গেছে! কোনোমতে টেনেটুনে কোপা আমেরিকার কোয়ার্টার ফাইনাল পর্যন্ত এসেছে মেসি-আগুয়েরোরা।
শুক্রবারের ম্যাচে ভেনেজুয়েলার মুখোমুখি হয়েও আর্জেন্টিনা খুব একটা ভালো ফুটবল খেলেছে বলা যাবে না। বরং ভেনেজুয়েলার ছিরিহীন আর দুর্বল ফুটবলের সুবিধা নিয়ে জয় পেয়েছে কোপা আমেরিকার অন্যতম সফল দলটি। প্রথমার্ধে মার্টিনেজ আর দ্বিতীয়ার্ধে লো সেলসোর গোলে শেষপর্যন্ত ২-০ গোলের জয় নিয়ে মাঠ ছাড়েন লিওনেল স্কালোনির শিষ্যরা।

এ জয়ে সেমিফাইনালের টিকিট তো নিশ্চিত করল আর্জেন্টিনা। কিন্তু মেসির ট্রফি উঁচু করে ধরার স্বপ্ন! জাতীয় দলের জার্সি গায়ে আন্তর্জাতিক ম্যাচে লিওনেল মেসির শিরোপা জয়ের স্বপ্নটা বাঁচিয়ে রাখল এ জয়। তবে সেমিফাইনালেই চিরপ্রতিদ্বন্দ্বী ব্রাজিলের মুখোমুখি হতে হচ্ছে মেসিদের। বেলো হরিজন্তে স্বাগতিকদের বিদায় করে আর্জেন্টিনা কি পারবে ফাইনালে পৌঁছাতে? আরও নির্দিষ্ট করে বললে, মেসি কি পারবেন দেশের হয়ে তাঁর ট্রফি জয়ের স্বপ্ন পূরণ করতে?


এসবই সময় বলে দেবে। তবে আজকের ম্যাচে শুরুতেই গোল পেতে পারত আর্জেন্টিনা। আগুয়েরোর শট না ঠেকালে ম্যাচের তৃতীয় মিনিটে এগিয়ে যেত আর্জেন্টাইনরা। যদিও গোলের জন্য খুব বেশি সময় অপেক্ষা করতে হয়নি মেসিদের। ম্যাচের দশম মিনিটেই মার্টিনেজের গোলে এগিয়ে যায় কোপা আমেরিকার ১৪ বারের শিরোপাজয়ীরা। মেসির কর্নার কিক ঠিকঠাক ক্লিয়ার করতে ব্যর্থ হয় ভেনেজুয়েলার রক্ষণ। এরপর আগুয়েরোর বাড়ানো বল থেকে গোল করেন মার্টিনেজ। দেশের হয়ে ১০ আন্তর্জাতিক ম্যাচে এটি মার্টিনেজের ছয় নম্বর গোল। 
দ্বিতীয়ার্ধে এসে কেমন গাছাড়া ভাব দিয়ে খেলে আর্জেন্টিনা। গোলের সুযোগ তৈরি হয় ভেনেজুয়েলার। কিন্তু ভেনেজুয়েলা সেসব কাজে লাগাতে ব্যর্থ হয়। উল্টো ৭৪ মিনিটে গোল হজম করে বসে। ভেনেজুয়েলার গোলরক্ষকের শিশুসুলভ ভুলে বল জালে জড়ান লো সেলসো। শেষতক আর গোল পরিশোধ করতে পারেনি ভেনেজুয়েলা। 