ইংল্যান্ডের বিপক্ষে ভারতের হার নিয়ে কম সমালোচনা হচ্ছে না। হারের জন্য নয়, সমালোচনা হচ্ছে হারের ধরন নিয়ে। বেশির ভাগ মানুষের অভিযোগ ম্যাচটা জেতারই চেষ্টা করেনি ভারতীয় ব্যাটসম্যানরা। বিশেষ করে মারকুটে ব্যাটসম্যান হিসেবে পরিচিত যে মহেন্দ্র সিং ধোনি, গতকাল যেন জয়ের জন্য হাত খুলে ব্যাটই করতে চাইলেন না।
৩৩৭ রানের জবাবে ভারত শেষ অবধি ৫ উইকেট হাতে রেখে থামে ৩০৬ রানে। হাতে ৫ উইকেট থাকা সত্ত্বেও ইংলিশ বোলারদের ওপর কেন মারমুখী হলেন না ধোনি? এটাই সমালোচকদের প্রশ্ন।

ধোনি যখন উইকেটে এসেছেন, ৬ উইকেট হাতে রেখে ৬৫ বলে ভারতের প্রয়োজন ১১২। বার্মিংহামের অমন উইকেটে এই রান আর এমন কী! অথচ ভারতের সমৃদ্ধ ব্যাটিং লাইন আপ করতে পারল মাত্র ৮০ রান। হাতে থাকল ৫ উইকেটও। যেখানে তাড়া করতে গিয়ে মারমুখী হতে হবে, সেখানে ধোনি আর কেদার যাদবের জুটিটি দাঁড়িয়েছিল ৩১ বলে ৩৯ রানের। ৩১ বলে ৪২ রান করে অপরাজিত ছিলেন ধোনি। ফলে ধোনিকে নিয়ে শুরু হয়েছে সমালোচনা। আর এই সময়ে অধিনায়ক বিরাট কোহলিকে পাশে পাচ্ছেন ধোনি।

কোহলির মতে ধোনি সর্বোচ্চ চেষ্টাই করেছেন, ‘সেখানে আলোচনা করার জন্য দুজন ছিল। বাউন্ডারি মারার জন্য ধোনি সর্বোচ্চ চেষ্টায় করেছেন। কিন্তু তারা ভালো বল করায় কাজটা সহজ ছিল না। ওভার প্রতি ১৪-১৫ রান প্রয়োজন হলে কাজটা কঠিন হয়ে যায়। আমরা বসব পরবর্তী ম্যাচে কীভাবে উন্নতি করা যায়।’

এবারের বিশ্বকাপে গতকালই প্রথম হারের স্বাদ পেয়েছে ভারত। জয়টা ইংল্যান্ডের প্রাপ্য ছিল বলেই মনে করেন ভারত অধিনায়ক, ‘প্রতিটি দলই একটা বা দুইটা ম্যাচ হেরেছে। ইংল্যান্ড ভালো খেলেই জিতেছে। কেউ হারের জন্য মাঠে নামে না। এটা বুঝতে হবে যে প্রতিপক্ষরা ভালো খেলেই ম্যাচ জিতেছে।’