মেসি? সে আবার কে? তাচ্ছিল্যের সুরে প্রশ্নটা তুলেছেন স্বয়ং ব্রাজিলের সমর্থকেরা। আজ বাদে পরশু আর্জেন্টিনার বিপক্ষে ফাইনালে ওঠার লড়াইয়ে মাঠে নামবে ব্রাজিল। এমন গুরুত্বপূর্ণ ম্যাচের আগে পাঁচটি ব্যালন ডি’অরের মালিক মেসিকে দামই দিচ্ছে না ব্রাজিলের সমর্থকেরা!
কোপা আমেরিকায় এখনো নিজের ছায়া হয়ে আছেন আর্জেন্টিনার ইতিহাসে সর্বোচ্চ গোলদাতা। তবে কোনো ম্যাচ জেতার জন্য মেসি ম্যাজিকের অপেক্ষাতেই থাকতে হয় আর্জেন্টিনা সমর্থকদের। মেসি জ্বলে উঠলে দলও যেন জ্বলে ওঠে। কিন্তু এবারের কোপা আমেরিকায় সেটা হচ্ছে না বলেই খুঁড়িয়ে খুঁড়িয়ে গ্রুপ পর্ব পার হতে হয়েছে আর্জেন্টিনাকে। কোয়ার্টার ফাইনালে ভেনেজুয়েলার বিপক্ষেও মেসি ছিলেন নিষ্প্রভ। সব মিলিয়ে মেসিকে খোঁচা মারার জন্য এ-ই তো সুযোগ।

পরশু বুধবার বাংলাদেশ সময় সকাল সাড়ে ৬টায় কোপার সেমিফাইনালে ব্রাজিলের মুখোমুখি হবে আর্জেন্টিনা। আর প্রতিপক্ষ আর্জেন্টিনা হওয়া মানেই তো মেসি-আতঙ্ক! ব্রাজিলের বিপক্ষে হ্যাটট্রিকও আছে মেসির। এমনিতেই ব্রাজিল-আর্জেন্টিনা দ্বৈরথ মানে বাড়তি কিছু। পুরো ফুটবল বিশ্বেরই চোখ থাকে তাতে। এই ম্যাচ নিয়ে সমর্থকেরা কী ভাবছে, এমন ভাবনা জানতে স্প্যানিশ ক্রীড়া দৈনিক মার্কার প্রতিবেদক হাজির হয়েছিল সমর্থকদের ভিড়ে। স্বাভাবিকভাবে ব্রাজিল সমর্থকদের কাছে প্রশ্ন ছিল, মেসিকে নিয়ে তারা উদ্বিগ্ন কি না? জবাবে এক সমর্থক এমন কিছু বলেছেন, তাঁকে নিয়েই মার্কা আলাদা একটা খবর পর্যন্ত ছেপেছে। ওই সমর্থকের খোঁচাটা যে মোক্ষম! তিনি বলেছেন, ‘মেসি খেলছে নাকি? কই ওকে তো দেখলাম না। সে কি খেলছে?’

বার্সেলোনার জার্সিতে মেসি অপ্রতিরোধ্য। এমন কোনো শিরোপা নেই, যা ছুঁয়ে দেখা হয়নি মেসির। কিন্তু আর্জেন্টিনার জার্সিতে কী করেছেন বলতে গেলে সে পুরান-কেচ্ছা হয়ে যায়। মেসি যে এবার কোপা আমেরিকায় বলতে গেলে মাঠে দর্শকের ভূমিকা নিয়েছেন, বল পা দিয়ে ছুঁতেও যেন অনাগ্রহ, তা নিয়ে কথা হচ্ছে খুব। ব্রাজিল সমর্থকের খোঁচাটা তাই সে রকমই হলো।

আরেক ব্রাজিল সমর্থক তো বলছেন, ‘মেসি কিছুই করতে পারবে না। সে এমন একজন খেলোয়াড় যে গুরুত্বপূর্ণ ম্যাচের চাপ নিতে পারে না। ব্রাজিল-আর্জেন্টিনা ম্যাচে দুর্দান্ত লড়াই হবে। কিন্তু মেসি কিছুই করতে পারবে না।’

মেসি ও তাঁর দলকে কোপায় এখনো সেরা ছন্দে দেখা যায়নি। অন্যদিকে স্বাগতিক ব্রাজিল ছুটছে দুর্দান্ত গতিতে। আর ফর্মে থাকা ব্রাজিল যে কত ভয়ংকর, সেটা এই দলে মেসির চেয়ে ভালো মনে হয় কেউ জানে না। কোপা আমেরিকার নকআউট পর্বে সর্বশেষ চারবারের দেখায় প্রত্যেকবার ব্রাজিলের কাছে হেরেছে আর্জেন্টিনা, সর্বশেষ হেরেছে ২০০৭ টুর্নামেন্টের ফাইনালে। সেবার মেসিও ছিলেন। দুর্দান্ত খেলে ফাইনালে উঠেও রবিনহো-আলভেসদের সঙ্গে পেরে ওঠেননি মেসি-রিকেলমেরা।

১৯৯১ সালে সর্বশেষ কোপায় ব্রাজিলকে হারিয়েছিল আর্জেন্টিনা।