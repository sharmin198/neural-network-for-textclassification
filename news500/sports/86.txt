বিশ্বকাপের মাস ছয়েক আগেও অস্ট্রেলিয়াকে গোনায় ধরতে রাজি ছিলেন না অনেকে। বিশ্বকাপের আগে ভারত ও পাকিস্তানের বিপক্ষে অ্যাওয়ে সিরিজ জিতে নিজেদের প্রস্তুতি সম্পর্কে আভাস দিয়েছিল অস্ট্রেলিয়া। আর বিশ্বকাপে এসে তো আমূল বদলেই গেছে অ্যারন ফিঞ্চের দল। সবার আগে পৌঁছে গেছে সেমিফাইনালে। অথচ মিচেল স্টার্কের দাবি, এখনো না কি নিজেদের সেরা রূপটা দেখায়নি তাঁর দল!

নিজেদের তৃতীয় ম্যাচেই হেরে গিয়েছিল অস্ট্রেলিয়া। ভারতের সে হারের পর থেকে প্রতিটি ম্যাচ জিতে সবার আগে সেমিফাইনালের টিকিট কেটে ফেলেছে। দুই ওপেনার আছেন উড়ন্ত ফর্মে। প্রয়োজনের সময় উসমান খাজা, অ্যালেক্স ক্যারিরাও দাঁড়িয়ে যাচ্ছেন ব্যাট হাতে। সবচেয়ে বড় কথা, অস্ট্রেলিয়ার বোলিং হচ্ছে দুর্দান্ত। স্টার্ক একাই নিয়েছেন ২৪ উইকেট, প্যাট কামিন্স-জেসন বেরেনডর্ফরাও আছেন উইকেটের মধ্যেই। অস্ট্রেলিয়াকে তাই ষষ্ঠ বিশ্বকাপ জয়ের জন্য ফেবারিট মানছেন অনেকেই।
তবে স্টার্ক বলছেন, এটিই অস্ট্রেলিয়ার সেরা রূপ নয়। টুর্নামেন্টে এখনো পর্যন্ত গা গরমই করছে তারা! পাঁচবারের বিশ্বচ্যাম্পিয়নদের সেরাটা এখনো দেখানো বাকি, এমনটাই বলছেন নিউজিল্যান্ডের বিপক্ষে ৫ উইকেট পাওয়া স্টার্ক, ‘আমরা সব সময়ই টুর্নামেন্টের শেষ দিকে নিজেদের সেরা রূপে দেখা দিই। আমরা কী করতে পারি, সেটার কিছু ঝলক আমরা দেখিয়েছি। তবে আমরা এখনো গা গরমের পর্যায়ে আছি। আমাদের আরও উন্নতির সুযোগ আছে। অন্য যেকোনো দলের মতো আমাদেরও বিশ্বকাপ জেতার সব সম্ভাবনা আছে।’

গত বিশ্বকাপে ৮ ম্যাচে ২২ উইকেট পেয়েছিলেন, এ বিশ্বকাপেও সেমিফাইনালের আগেই ২৪ উইকেট হয়ে গেছে স্টার্কের। ইতিহাসের প্রথম বোলার হিসেবে বিশ্বকাপে তিনবার ৫ উইকেট নিয়েছেন। অথচ স্টার্ক বলছেন, অস্ট্রেলিয়ার বোলাররা এখনো নিখুঁত পারফরম্যান্স দেখাতে পারেননি, ‘আমার মনে হয় না, বোলিং ইউনিট হিসেবে আমরা নিখুঁত কোনো ম্যাচ খেলতে পেরেছি। তবে আমরা প্রতিপক্ষকে আটকে রাখার উপায় বের করছি, প্রতি ম্যাচেই উন্নতি করছি আমরা।’

এক বিশ্বকাপে অস্ট্রেলিয়ার হয়ে সবচেয়ে বেশি উইকেটের রেকর্ডটি গ্লেন ম্যাকগ্রার। ২০০৭ আসরে শিরোপা জয়ের পথে ২৬ উইকেট নিয়েছিলেন ম্যাকগ্রা। এই আসরে আর তিন উইকেট পেলে ম্যাকগ্রার সে রেকর্ড ভেঙে দেবেন স্টার্ক। তবে ২৯ বছর বয়সী এ বাঁহাতি পেসার বলছেন, রেকর্ড তখনই তাৎপর্যপূর্ণ হবে, যখন সঙ্গে যুক্ত হবে শিরোপা জয়ের স্বাদ, ‘বিশ্বকাপ জিততে না পারলে এ রেকর্ডের খুব একটা তাৎপর্য নেই আমার কাছে।’