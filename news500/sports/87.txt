বাসিত আলীর কণ্ঠে কিছুটা রোষ, কিছুটা হতাশা। ভারত ইচ্ছা করে ম্যাচ ছেড়ে দেবে—এমন তত্ত্ব কিছুদিন ধরে আওড়ে যাচ্ছেন পাকিস্তানের এই সাবেক ক্রিকেটার। কাল ইংল্যান্ডের বিপক্ষে ভারতের খেলা দেখার পর বাসিত আলীর মন্তব্য, মাঠে ভারতীয়দের ক্রিকেট খেলতে তিনি দেখেননি। এর বদলে ভারত নাকি পিকনিক করেছে!
ইংল্যান্ডের দেওয়া ৩৩৮-এর লক্ষ্য তাড়া করতে নেমে ভারত ম্যাচ হেরেছে ৩১ রানে। ভারত আর একটু চেষ্টা করলে হয়তো ম্যাচ জিতে যেত। কিন্তু তাদের শুরুটাই হয়েছিল ধীর। প্রথম ১০ ওভারে ২৮ রান বলে দিচ্ছিল—ভারত ম্যাচটা জেতার কথা ভাবছে না। এমনকি তাদের শেষ জুটিটাও যেমন রান তাড়া করার তাড়ায় ছিল না। শেষ জুটিতে ৩১ বলে ভারত ৩৯ রান তুলেছে, অথচ তখন উইকেটে ছিলেন ধোনি। ধোনি-যাদব জুটি ৫ ওভারে মাত্র চারটি বাউন্ডারি হাঁকিয়েছে। ৩১ বলে ৪২ রানে অপরাজিত ছিলেন ধোনি। কেদার যাদব ১২ রান করেছেন ১৩ বলে।

ভারত ম্যাচটা হারায় পাকিস্তানের সেমিফাইনাল সম্ভাবনা বড় ধাক্কা খেয়েছে। কালকের পরাজয়ের পর বাসিত আলী বলেছেন, ‘৩৩৭ রান তাড়া করার ম্যাচে প্রথম ১০ ওভারে, যখন বৃত্তের বাইরে দুজন ফিল্ডার, ওই অবস্থায় মাত্র ২৮ রান করেন, তাহলে তো বলতেই হবে ভারত ওই ১০ ওভার খুব বাজে খেলেছে। মাঠে তারা যেন পিকনিক করছিল। ব্যাটসম্যানরা জেতার বদলে বেশি করে চাইছিল ভালো ফর্মটা ধরে রাখতে। রোহিত সেঞ্চুরি করেছে নিজের জন্য। বিরাট কোহলিও ৬৬ রান করেছে হেলেদুলে। কেবল পান্ডিয়াই মেরে খেলে ৩৩ বলে ৪৫ রান করেছে।’

বাসিত আলী এর আগে দাবি করেছিলেন, ভারত ইচ্ছা করে বাংলাদেশ ও শ্রীলঙ্কার বিপক্ষে হেরে যাবে। ভারত চায় না পাকিস্তান সেমিফাইনাল খেলুক। কাল ভারতের পরাজয়ে পাকিস্তানের সামনে এখন কঠিন সমীকরণ। বাংলাদেশের বিপক্ষে জেতার পর তাদের তাকিয়ে থাকতে হবে ইংল্যান্ড-নিউজিল্যান্ড ম্যাচের দিকে। প্রার্থনা করতে হবে, নিউজিল্যান্ড যেন ইংল্যান্ডকে হারিয়ে দেয়।