এবারের বিশ্বকাপ শেষভাগে এসে বেশ জমেছে। মাঠের খেলার চেয়ে সেমিফাইনালের জটিল সমীকরণ নিয়েই যদিও ভাবতে হচ্ছে। কোন ম্যাচে কারা জিতলে নিজেদের সুবিধা হবে, সেটা নিয়েই সবাই ভাবছে। আর তাতেই অভাবনীয় এক পরিস্থিতির সামনে দাঁড়িয়ে আছে পাকিস্তান। বিশ্বকাপে এখন ভারতের সবচেয়ে বড় সমর্থক হয়ে গেছে তারা।

২০১৯ বিশ্বকাপের সেমিফাইনালের চতুর্থ স্থানটি দখলে নেওয়ার জন্য বেশ লড়াই চলছে। কাগজে কলমে–ভারত ও নিউজিল্যান্ডের এখনো বাদ পড়ার সম্ভাবনা আছে। কিন্তু নেট রান রেটে দুই দল এতটাই এগিয়ে যে তাদের নিয়ে কোনো অনিশ্চয়তা নেই। যত ঝামেলায় আছে ইংল্যান্ড, পাকিস্তান, বাংলাদেশ ও শ্রীলঙ্কা। ভারতের শেষ তিন ম্যাচই ইংল্যান্ড, বাংলাদেশ ও শ্রীলঙ্কার বিপক্ষে। পাকিস্তানের সমর্থকেরা এখন তাই কায়মনোবাক্যে ভারতের জয় চাচ্ছেন তিন ম্যাচেই। পাকিস্তানের সুবিধা পাওয়া নিয়ে কথা!
পাকিস্তানের এমন সমর্থনে মজা পাচ্ছেন কোহলি। ইংল্যান্ডের বিপক্ষে ভারতের জয় কামনা করছে পাকিস্তান। এমন পরিস্থিতি যে বিরল, সেটা মেনে নিয়েছেন কোহলি। আজ টসের মুহূর্তে তাই হাসতে হাসতে কোহলি বলেছেন, ‘সত্যি বলতে আমি জানি না বাইরে কী হচ্ছে। তবে আমি বিশ্বাস করি, পাকিস্তানের সমর্থকেরা আজ আমাদের সমর্থন দেবে, যেটা বিরল ঘটনা।’ এমন ম্যাচে পাকিস্তানের সেমিফাইনাল যাত্রা আটকাতে ভারত ইচ্ছা করে শেষ তিন ম্যাচ হেরে যেতে পারে এমন আশঙ্কার কথাও শুনিয়েছেন সাবেক পাকিস্তানি ক্রিকেটার!

শোয়েব আখতার অবশ্য এমন হতাশাবাদী নন। আজকের ম্যাচের আগে ইউটিউবে পাকিস্তানের সমর্থকদের পুরোপুরি ভারত সমর্থক বনে যেতে বলেছেন, ‘আমি আজ পুরো পাকিস্তানকে বলব ভারতের পক্ষে থাকতে। সেটা সামাজিক যোগাযোগ মাধ্যম হোক , হোক সেটা খবরে। কারণ ইংল্যান্ডের টুর্নামেন্ট থেকে ছিটকে যাওয়াটা আমাদের জন্য খুব দরকার।’

এভাবে ভারতের সমর্থক হওয়ার ব্যাপারটা যে বিস্ময়কর, সেটা নিজেই স্বীকার করেছেন শোয়েব, ‘একজন পাকিস্তানি হিসেবে আমি এটা বলছি, জানি খুব অদ্ভুত। দেশ ও দেশের বাইরে থাকা সব পাকিস্তানিকে বলব তাকেই সমর্থন দাও, যা তোমার কাছে সঠিক মনে হয়। কিন্তু আরেকটা ব্যাপারও আছে। আপনি ওদের পানি খান, ওদের সমর্থন দেন। আপনি ইংল্যান্ডে থাকেন, তাহলে ওদের সমর্থন দিন। ইংল্যান্ডে খান তবে তাকেই সমর্থন দিন। কিন্তু পাকিস্তানের একজন পাকিস্তানি হিসেবে আমরা চাই, পাকিস্তান সেমিতে উঠুক। যদি ইংল্যান্ড বাদ পড়ে এবং পাকিস্তান বাংলাদেশের বিপক্ষে জয় পায়, আমাদের পথ খুলে যাবে।’

ইংল্যান্ড যেভাবে ইনিংস শুরু করেছে, তাতে পাকিস্তানের সমর্থকদের হতাশ হওয়ার সম্ভাবনাই বেশি আজ!