বিশ্বমঞ্চে দক্ষিণ আফ্রিকার পরিচিতি ‘চোকার’ হিসেবে। নক আউট পর্ব পেরোতে না পারার ঐতিহাসিক অক্ষমতাকে নির্দেশ করে শব্দটি। ১৯৯২ থেকে নিয়মিত বিশ্বকাপে অংশ নেওয়া প্রোটিয়ারা চারবার সেমিফাইনাল খেলেও ফাইনালে যেতে পারেনি, কোয়ার্টার থেকে বাদ পড়েছে দুবার। আর এবার তো লিগ পর্বই পেরোতে পারল না ডু প্লেসিরা।
এবারই প্রথম নয়, ঘরের মাঠে অনুষ্ঠিত ২০০৩ বিশ্বকাপেও তারা প্রথম রাউন্ড থেকেই বিদায় নেয়। সেবার তবু পয়েন্টের দৌড়ে নেট রানরেটে একটুর জন্য ‘সুপার সিক্স’ হাতছাড়া হয় তাদের। কিন্তু এবার তো পুরো আসর জুড়েই পায়ের তলে মাটিই খুঁজে পেল না প্রোটিয়ারা।

ইংল্যান্ডের বিপক্ষে হার দিয়ে শুরু। বাংলাদেশের সঙ্গে হার বুঝিয়ে দিল এ বিশ্বকাপে প্রোটিয়াদের মূল অবস্থা। এরপর থেকে ডু প্লেসিদের কানে শুধু বেদনার বিউগলই বাজল। চোটাঘাতে জর্জরিত দল নিয়ে একের পর এক হারে বিশ্বকাপ সাঙ্গ হয় তাদের। তবু দক্ষিণ আফ্রিকার মতো শক্তিশালী এক দলের লিগ পর্ব থেকে বিদায় সমর্থকদের জন্য মেনে নেওয়া কঠিন। তাই দলটির অলরাউন্ডার জেপি ডুমিনি সমর্থকদের কাছ থেকে ২০১৯ বিশ্বকাপ ভরাডুবির জন্য ক্ষমা প্রার্থনা করলেন, ‘টুর্নামেন্টে আমাদের দলগত পারফরম্যান্স খুব হতাশাজনক ছিল। আমাদের সমর্থকদের আমরা বাজেভাবে হতাশ করেছি। বিশ্বকাপে আমাদের ব্যর্থতার জন্য সমর্থকদের কাছে ক্ষমা চাচ্ছি।’

সাত ম্যাচ থেকে এক জয় পাওয়া দক্ষিণ আফ্রিকার বিশ্বকাপ মিশন গাণিতিকভাবে শেষ। পয়েন্ট তালিকায় তাদের নিচে শুধু আফগানিস্তান, একমাত্র জয় তাদের বিপক্ষেই পেয়েছেন ডুমিনিরা। কিন্তু এই ভয়াবহ পতনের কারণ কী, উত্তরটা ডুমিনিরও অজানা, ‘পুরো টুর্নামেন্ট জুড়েই ছন্নছাড়া পারফরম্যান্স করেছি আমরা। কিন্তু এর কোনো কারণ খুঁজে বের করা আমার পক্ষে সম্ভব নয়। আমরা পর্যাপ্ত প্রস্তুতি নিয়েই বিশ্বকাপে এসেছিলাম, মানসিকভাবেও আমরা যথেষ্ট ভালো অবস্থানে ছিলাম।’

বিশ্বকাপের মধ্য দিয়েই নিজের এক দিনের ক্রিকেট ক্যারিয়ারের ইতি টানতে চলেছেন জেপি ডুমিনি। তবে টি-টোয়েন্টি খেলা চালিয়ে যাবেন আরও কিছুটা সময়। কিন্তু নিজের শেষ বিশ্বকাপ থেকে এমন লজ্জার বিদায়ের ক্ষত নিশ্চয়ই তাঁকে তাড়িয়ে বেড়াবে অনেক দিন, ‘আন্তর্জাতিক পর্যায়ে দেশকে প্রতিনিধিত্ব করা অবশ্যই গর্বের বিষয়। জাতীয় দলের সঙ্গে অনেক মানুষের আবেগ জড়িয়ে থাকে। কিন্তু এমন পারফর্ম করে বিদায় নেওয়ায় আমি লজ্জিত। তবে এই দলের ওপর আমি বিশ্বাস রাখতে চাই। তারা আরও শক্তিশালী হয়ে ফিরে আসবে, এটাই আশা করি।’

আগামীকাল চেস্টার-লি-স্ট্রিটে শ্রীলঙ্কার বিপক্ষে মাঠে নামবে দক্ষিণ আফ্রিকা। ম্যাচের আগে অবশ্য একটি দুঃসংবাদ পেয়েছেন ডুমিনিরা, চোটের কারণে ম্যাচটিতে খেলতে পারবেন না ডেভিড মিলার।